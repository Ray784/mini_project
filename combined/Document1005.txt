18  కాశ్మీరేతు సరస్వతి
బ్రహ్మ ముఖంనుండి జనియించిన వాగ్దేవి బ్రహ్మవాణి అయింది. 
ఈ సరస్వతీదేవి ఆలయం కాశ్మీరంలో ఉందని పురాణేతిహాసాల నిర్వచనం.  కానీ ఈ ఆలయం ఇపుడు కాశ్మీరంలో లేదు.  కాని కాశ్మీర్ లో కొంతమంది సస్వతిని కీర్ భవానీగా కొలుస్తారు.  ఆ కీర్ భవాని ఆలయం శ్రీనగర్ కి పది కిలోమీటర్ల దూరంలో ఉంది.  భారతదేశంలోని ప్రసిద్ది చెందిన 2 సరస్వతుల ఆలయాల్లొ ఒకటి కాశ్మీరం, రెండవది బాసరలొ ఉందని పెద్దలు చెబుతారు.  సతీదేవి కుడి చెంప భాగం ఈ కాశ్మీరంలో పడిందని ఆర్యుల ఉవాచ.
మాఘశుద్ద పంచమి సరస్వతీ దేవి జన్మదినం.  అందుకని ఆనాడు పిల్లలకు అక్షరాభ్యాసం చేస్తారు.
కర్ణాటక వద్ద గల శృంగేరిలో శంకరాచార్యుల వారు సరస్వతీదేవి ఆలయానికి రూపకల్పన చేసి ఒకరాతిపై శ్రీ చక్రయంత్ర స్థాపన చేసి సరస్వతి చందనపు విగ్రహ ప్రతిష్ఠ చేశారు.
శ్రీనగర్ లోని సరస్వతీ దేవి ఆలయానికి శతాబ్దాల చరిత్ర ఉంది.  హిమగిరిపై వెలసిన శారదాదేవిని "కల్వణుడు" తన "రాజతరంగిణి" అనే గ్రంథంలో ప్రస్తావించాడు.  మాతంగ మహర్షి కుమారుడైన శాండిల్యముని ఈ చోటనే సరస్వతీ సాక్షాత్కారం పొందాడు.
ఆ తల్లి దేవెనతో మేఘ సందేశం, రఘువంశం, అభిఙ్యాన శాకుంతలం వంటి కావ్యరచనా మేధావిగా కవి కాళిదాసుగా మారాడు.

