12  ఘృష్ణేశ్వరలింగం

దక్షిణ భారతడహెశంలోని జ్యోతిర్లింగాలలో ఒకటైన ఘృష్ణేశ్వర జ్యోతిర్లింగం మహారాష్ట్రలోని ఔరంగాబాద్ కు సమీపంలో ఉంది.  దౌలతాబాద్ కు 4 కి.మీ. దూరంలోని ఎల్లోరాలో ఉన్న ఈ జ్యోతిర్లింగం "స్పర్శవేది" లింగం.  సంతానం లేనివారు ఈ స్వామిని సేవించి సంతానాన్ని పొందుతారు.  ఇతిహాస కాలంలో "విశాల" దేశంగా ప్రసిద్ధి చెందిన ఆ ప్రాంతానికి అదే ముక్తికేంద్రం. 
యాత్రామార్గం

ఈ క్షేత్రానికి చేరటానికి ఔరంగాబాద్ నుండి నేరుగా బస్సులు ఉన్నాయి.  స్థానికులచే "వెరూలా"గా పిలువబడే ఈ క్షేత్రం ఔరంగాబాదుకు 8 కి.మీ.లు.  ఇది చిన్నగ్రామం అయినందువల్ల యాత్రికుల వసతికి ఏర్పాట్లు అంతగా లేవు.  అందువల్ల యాత్రికులు ఔరంగాబాద్ లోనే విశ్రాంతి తీసుకుంటారు.
పురాణగాథ

పూర్వం దేవగిరి అనే పట్టణంలో సుధర్ముడు, సుదేహ అనే బ్రాహ్మణ దంపతులుండేవారు.  వారిద్దరు ధర్మ కార్యాలలో ఆసక్తి కలిగి వైదిక విధులను నిర్వర్తిస్తూ శివభక్తులై ఉండేవారు.  వారికి సకల సంపదలు ఉన్నప్పటికి సంతానం లేనందువల్ల ఎన్నో నోములు నోచి తీర్థయాత్రలు చేసినప్పటికీ ఫలితం లేనందువల్ల తమ వంశాన్ని ఎలా నిలుపుకోవాలా అని ఆలోచించసాగారు.

ఒకనాడు సుదేహ తన భర్తతో సంతానం కోసం తన చెల్లెలు అయిన ఘృశ్మలను వివాహం చేసుకొనవలసినదిగా వత్తిడి చేసింది.  భార్య కోరికమేరకు సుధర్ముడు చివరకు ఘృశ్మలను పెళ్ళిచేసుకొన్నాడు.  శివానుగ్రహం వలన ఘృశ్మలకు చక్కని కుమారుడు పుట్టడౌ.  వారు ముగ్గురు పిల్లవానిపైన మమకారాన్ని పెంచికుంటూ ఎంతో గారబంతో విద్యాబుద్ధులు చెప్పించారు.
శివభక్తురాలైన ఘృశ్మల తన వివాహం అయినప్పటినుంచి ప్రతిరోజూ 1001 పార్థివ లింగాలకు పూజచేసి అనంతరం వాటిని ఇంటికి దూరంగా ఉన్న ఒక చెరువులో వేసివచ్చిన తరువాతనే భోజనం చేసేది.  తమ కుటుంబానికి మంచి జరగటం కోసం ఆమె చేస్తున్న పూజలవల్లనే తనకు పుత్రసంతానం కలిగిందని ఆమె విశ్వసించేది.
ఇదిలా ఉండగా ఘృశ్మల కొడుకు పెరిగి పెద్దవాడయ్యాడు.  సుధర్ముడు మంచి సంస్కారం, చక్కని రూపంగల ఒకామెను తీసుకొని వచ్చి ఆమెతో తన కుమారునికి వివాహం జరిపించాడు.

సుధర్ముడి పెద్ద భార్య సుదేహ తన చెల్లెలి వివాహం అయినప్పటి నుండి చుట్టు ప్రక్కల ప్రజలు ఆమెకు యిస్తున్న గౌరవాన్ని, ఆమెకు పుత్రుడు కలిగిన తరువాత ప్రజలు ఆమెకు మరింత గౌరవం యివ్వడాన్ని ఓర్చుకోలేకపోయింది.  కొడుకు, కోడలుతో ఘృశ్మల ఎంతో ఆనందంగా ఉన్న విషయం సుదేహకు మరీ భాధను కలిగించింది.
ఎలాగైనా ఆ ఆనందాన్ని కాలరాయాలని అనుకొంది.  అసూయా ద్వేషాలతో కుళ్ళిపోతున్న ఆమె మనస్సుకు ఘృశ్మల కొడుకును చంపేయాలనిపించింది.  ఒకనాటి రాత్రి అందరూ నిద్రిస్తుండగా కొడుకు తలనరికి యింటికి దూరంగా ఉన్న చెరువులో వేసి ఏమీ తెలియనిదానిలా వచ్చి నిద్రకు ఉపక్రమించింది.  భర్త మొండెం నుంచి ప్రవహించిన రక్తం తన శరీరానికి తాకగానే కోడలు నిద్రలేచి భర్త తలనరికి ఉండటం చూసి పెద్దగా ఏడుస్తూ అత్తమామలకు చెప్పబోయింది.  శివపంచాక్షరీ జపంలో నిమగ్నమై ఉన్న సుదర్ముడు ఏమీ గమనించే స్థితిలో లేడు.  ఘృశ్మల ఆనాటి లింగార్చనలో లీనమై ఉంది.  కోడలి ఏడుపులు విని కళ్ళు తెరచిన ఘృశ్మల కోడలితో "అమ్మ నేటితో కోటిలింగార్చన పూర్తి అయ్యింది.  శివుడు మనకు సాక్షాత్కరించనున్నాడు.  అందువల్ల ఈ శుభసమయంలో నీకు పతివియోగం కాని, నాకు పుత్రశోకం గాని ఉండదు.  నా కుమారుడు ఎలా మరణించాడో అలాగే తిరిగి జీవిస్తాడు" అంటూ పూజలో నిమగ్నమయ్యింది.  కోడలికి ఏం చేయాలో దిక్కుతోచలేదు. పూజ పూర్తి అయిన వెంటనే ఘృశ్మల లింగాలను తీసుకొని వెళ్ళి చెరువులో వేసింది.  వెంటనే శివుడు ప్రత్యక్షమై "నీ కోటి లింగార్చనకూ, శివపూజలో నీ ఏకాగ్రతకూ మెచ్చాను.  వరం కోరుకో" అన్నాడు.  అందుకు ఘృశ్మల "స్వామీ నా కోడలు పతి వియోగంతో విలవిలలాడుతోంది.  ఆమెకు పతిభిక్ష పెట్టు.  నీవు ప్రత్యక్షమైన ఈ ప్రదేశంలోనే జ్యోతిర్లింగ రూపునివై ఘృశ్మేశ్వరునిగా ప్రజల సేవలందుకొంటూ నిన్ను సేవించినవారికి సంతాన నష్టంగాని అకాల మరణంగాని లేకుండా కాపాడు" అని కోరింది.  "తథాస్తు" అన్నాడు శివుడు.
ఇప్పుడున్న ఘృష్ణేశ్వరలింగానికి దగ్గరలో చెరువులో కోటిలింగాలున్నాయి.

చరిత్ర

చారిత్రకంగా పరిశీలిస్తే యిది శివాజీ మహారాజు పూర్వీకుల స్వగ్రామం.

చూడవలసిన ప్రదేశాలు

ఈశ్వరకుండం, ధారతీర్థం మెదలైనవాటితో పాటు ప్రపంచ ప్రసిద్ధిచెందిన ఎల్లోరా గుహలు, దగ్గరలోని దౌలతాబాదు కోట ముఖ్యంగా చూడవలసినవి.



 
﻿
