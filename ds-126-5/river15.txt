సరస్వతి నది హిందూ పురాణములలో చెప్పబడిన ఓ పురాతన నది. ఋగ్వేదమునందలి నదిస్తుతినందు చెప్పబడిన సరస్వతి నదికి, యమునా నది తూర్పున సట్లేజ్ నది పశ్చిమాన కలది. ఆ తరువాత మహాభారతములో ఈ నది ఎండిపొయినట్లు చెప్పబడినది. సింధూ లోయా నాగరికథకాలంనాటి అవశేషాలు ఎక్కువగా సింధూ నదికి తూర్పున, గఘ్ఘర్-హక్ర నది ప్రాంతములలో లభించినాయి. ప్రస్తుతము సరస్వతి అనే పేరుమీద ఓ చిన్న నది కలదు, ఇది గఘ్ఘర్ నదికి ఉపనది. బహుశా పురాతన సరస్వతీ నదికి ఓ శాఖ అయి ఉండవచ్చు.

హిందూ పురాణములలో సరస్వతీ నది

ఋగ్వేదము
ఋగ్వేదములో సరస్వతీ నది ప్రముఖముగా చెప్పబడినది. మొత్తం అరవై పర్యాయములు (ఉదాహరణకు: 2.41.16; 6.61.8-13; 1.3.12.) ఈ సరస్వతీ నది ప్రస్తావనకు వస్తుంది. ఈ నది ఏడు పుణ్య నదులలో ఒకటి. భాషా పరంగా సరస్వతి అనగా అనేక పాయలతో ప్రవహించు నది అని అర్థము. ప్రస్తుతము చాలామంది పండితులు, గఘ్ఘర్-హక్రా నదే సరస్వతీ నదిగానో, లేదా కనీసం ఓ పాయగానో ఒప్పుకుంటారు, కానీ ఈ పేరు ఆఫ్ఘనిస్తాను నుండి పంజాబుకు వెళ్ళినదో లేదా పంజాబునుండి ఆఫ్ఘనిస్తానుకు వెళ్ళినదో అనే విషయముపై భిన్నాభిప్రాయములు ఉన్నాయి. ఋగ్వేదములో సరస్వతీ నదిని అన్నింటికంటే ఉత్తమమైన నదిగా కీర్తించినారు. దీనిని ఏడవ నదిగా, వరదలకు తల్లిగా, ఉత్తమ తల్లిగా, ఉత్తమ దేవతగా, ఉత్తమ నదిగా కీర్తించినారు. ఆంబితమే నాదీతమే దేవితమే సారస్వతి దీనిని బట్తి సరస్వతీనదీ ప్రాముఖ్యత అర్థము అవుతుంది. ఋగ్వేదము 7.95.1-2 నందు సరస్వతీ నదిని సముద్రమువైపు ప్రయాణము చేయు నదిగా కీర్తించినారు.

