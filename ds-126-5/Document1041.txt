

మన్నారుపోలూరు, నెల్లూరు జిల్లా, సూళ్లూరుపేట మండలానికి చెందిన గ్రామము. మన్నారుపోలూరు, మండలకేంద్రమైన సూళ్లూరుపేట నుండి రెండు కిలోమీటర్ల దూరములో కాళిందీ నదీ తీరాన ఉన్న ప్రాచీన గ్రామం. పూర్వము దీని పేరు మల్ల హరి పోరూరు. కాలక్రమేణ అదే మన్నారుపోలూరు అయ్యిందని భావిస్తున్నారు.

మల్లహరిపోరూరు అని పేరు రావటానికి ఇది శ్రీకృష్ణుడు, జాంబవంతునితో యుద్ధం చేసిన స్థలం అని స్థానికుల కధనం. దీనికి మద్దతుగా ఇక్కడ 11వ శతాబ్దాములో చోళ వంశ చక్రవర్తులు నిర్మించారని భావిస్తున్న అళగు మల్లరు కృష్ణస్వామి ఆలయం ఉన్నది. 13వ శతాబ్దములో మనుమసిద్ధి రాజులు ఈ ఆలయాన్ని పునరుద్ధరించారు. 18వ శతాబ్దములో వెంకటగిరి రాజులు ఆలయానికి గ్రామాలు, భూములు దానం చేశారు. ప్రస్తుతం జీర్ణావస్థలో ఉన్న ఈ దేవాలయాన్ని పునరుద్ధరించడానికి తిరుమల తిరుపతి దేవస్థానం 25 లక్షల రూపాయలు ఖర్చు చేస్తున్నది.

108 దివ్యతిరుపతి క్షేత్రాలలో ఒకటైన మన్నారుపోలూరు వైష్ణవ భక్తుడు పన్నిదాళ్వారుచే స్తుతించబడినదని స్థానికుల కధనం. అయితే ఈ విషయము నిరాధారము. వైష్ణవులు ప్రామాణికంగా అంగీకరించే 108 దివ్యదేశాల జాబితాలో మన్నారుపోలూరు లేదు. కానీ ఇది ప్రముఖ వైష్ణవ క్షేత్రమన్నది నిర్వివాదాంశం. బ్రహ్మాండ పురాణములో ఈ క్షేత్రము యొక్క ప్రస్తావన ఉన్నది.

పూర్వం ఈ ఊరు చుట్టుపక్కల ప్రాంతాలలో ఇటీవలి కాలములో అభివృద్ధి చెందిన సూళ్లూరుపేట కంటే ప్రాముఖ్యత కలిగిఉన్నదని భావించవచ్చు. శ్రీకాళహస్తి మరియు నెల్లూరు మధ్యన ఉన్న ప్రముఖ పురాతన దేవాలయము ఇది ఒక్కటే. ఈ గుడి ప్రాంగణములో అనేక చిన్న గుళ్లు ఉన్నవి. పుష్కరిణి కూడా ఒక మోస్తరుగా ఉన్నది.

వెంకటగిరి రాజుల పాలన కింద వచ్చిన ఈ దేవాలయానికి 1800లో వారు ఐదు గ్రామాలను దైవమాన్యంగా దానం చేశారు. స్థానికుల కధనం ప్రకారం పూర్వం ఈ గుడిలో ప్రతిరోజు తొమ్మిదిసార్లు పూజలు జరపటానికి తొమ్మిది మంది అర్చకులు ఉండేవారు. ప్రతి సంవత్సరం జరిగే ఆలయ ఉత్సవానికి చుట్టుపక్కల గ్రామాల నుండి పెద్దసంఖ్యలో భక్తులు వచ్చేవారు. అయితే క్రమేణ అనేక చారిత్రక, చట్టబద్ధ కారణాల వళ్ల ఆలయ ఆదాయము క్షీణించింది. ఆలయ భూములు ఇతరులచే కాజేయబడినవి. కౌలుకు ఇచ్చిన భూములను కౌలుదార్లు దేవాలయానికి కౌలు చెల్లింకుండా వాటిని వశం చేసుకున్నారు. ఆలయ గోపురం శిధిలావస్థకు చేరుకున్నది.

ఇక్కడి స్థలపురాణము ప్రకారం పూర్వం సత్రాజిత్తు కటోర తపస్సుచే సూర్యున్ని ప్రసన్నం చేసుకొని శ్యమంతకమణిని సంపాదించాడు. శ్యమంతక మణిని ప్రసాదించిన సూర్యుడు ఆ మణి ప్రతిరోజు బంగారం ప్రసాదించేలా వరమిచ్చాడు.

