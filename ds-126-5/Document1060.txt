 
నవజ్యోతుల వెలుగు జ్వాలాముఖి
అత్యంత మహిమాన్వితమైన అష్టాదశ శక్తి పీఠాలలో 'జ్వాలాముఖి' క్షేత్రం ముఖ్యమయింది. మన దేశంలోని అన్ని ప్రాంతాల నుండి విశేషంగా యాత్రీకులను ఆకర్షించే ప్రముఖ క్షేత్రాలల్లో కూడా అదొకటి. హిమాలయ పర్వత ప్రాంతంలో ఉన్న నవదేవి క్షేత్రాలల్లో కూడా అగ్రశ్రేణికి చెందింది ఈ క్షేత్రం. జ్వాలాముఖిని దర్శించి, జ్వాలాదేవిని పూజించడం వల్ల భక్తుల పాపాలన్నీ నశించి, విశేష పుణ్యం లభిస్తుందని భక్తులు విశ్వసిస్తారు.

ఇక్కడ దేవి నిరంతరం ప్రజ్వరిల్లే జ్యోతి రూపంలో ఉండడం వల్ల, అన్ని శక్తి పీఠాల్లోకి ఈ జ్వాలాముఖి శక్తిపీఠానికి విశేష ప్రాముఖ్యం ఉంది. సీతాదేవి జిహ్వ (నాలుక) ఇక్కడ పడిందని పురాణాలు చెబుతున్నాయి. ఇక్కడి దేవి జ్వాలారూపంలో ఉండడం వల్ల దేవికి జ్వాలాదేవి అని, క్షేత్రానికి జ్వాలాముఖి అని పేర్లు వచ్చాయి. పూర్వం, ఈ దేవికి ధుమ్రాదేవి అని, ఈ క్షేత్రానికి ధుమ్రాదేవి క్షేత్రమని పేర్లు ఉండేవి.

శక్తి పీఠాల్లో దేవి విభిన్న రూపాలలో ఉండడమే కాకుండా, శివుడు కూడా విభిన్న రూపాలలో ఉంటాడు. జ్వాలాముఖిలో శివుడు ఉన్మత్త భైరవుడి రూపంలో దర్శనమిస్తాడు. శివుడికి ఇక్కడ అంబికేశ్వర మందిరం ఉంది.

నిరంతరం వెలిగే జ్యోతులు ఇక్కడి ప్రత్యేక ఆకర్షణ. దేవాలయంలో ఎప్పుడూ తొమ్మిది జ్యోతులు వెలుగుతుంటాయి. ప్రపంచంలో మరే దేవాలయంలోనూ ఇటువంటి నిరంతరం వెలిగే సహజ సిద్ధమైన జ్యోతులు లేవు. ఈ జ్యోతులు ఎలా వెలుగుతున్నాయి? వీటికి ఆధారమేమిటి? అనే ప్రశ్నలకు జవాబులు తెలుసుకోవడానికి శాస్త్రజ్ఞులు పరిశోధనలు చేశారు. కానీ వారికి కూడా ఆ రహస్యం తెలియలేదు. మన మొదటి ప్రధానమంత్రి జవహర్‌లాల్‌ నెహ్రూ ఈ క్షేత్రానికి దగ్గరలో ఏవో నూనె నిక్షేపాలు ఉండవచ్చని, అందువల్లే ఈ జ్యోతులు వెలుగుతూ ఉండవచ్చని భావించి, ఆ దిశగా పరిశోధనలు జరపాలని వారిని ఆదేశించారట. 

ఈ పవిత్ర, దైవ సంకేతాలైన జ్వాలలను ఆర్పివేయడానికి గతంలో ప్రయత్నాలు జరిగాయట. మొగల్‌ చక్రవర్తుల పాలనలో కొందరు సైనికులు ఈ జ్వాలల మీద ఇనుప గోళాలను పెట్టి ఆర్పివేయడానికి ప్రయత్నించారట. జ్వాలల దగ్గరికి కాలువ తవ్వి, ఆ కాలువలో నీటిని ప్రవహింపచేసి, ఆ నీరు జ్వాలలపై పడేటట్టు చేశారట. అయినా జ్వాలలు ఆరిపోలేదు. వందల సంవత్సరాల నుండి ఈ జ్వాలలు గాలికి కానీ, ప్రకృతి వైపరీత్యాల వల్ల కానీ ఆరిపోకుండా నిరంతరం వెలుగుతూనే ఉన్నాయి.
జ్వాలాముఖి హిమాచల్‌ప్రదేశ్‌లోని కాంగ్రా జిల్లాలో ఉంది. పంజాబులోని హోషియార్‌పూర్‌ నుంచి ఇక్కడికి బస్సులున్నాయి. దారిలో చింతాపూర్ణి, గోపీపురడేరా వస్తాయి. గోపీపుర డేరా నుంచి జ్వాలాముఖి 20 కిలోమీటర్లు. పఠాన్‌కోట్‌ నుంచి కూడా జ్వాలాముఖికి బస్సులున్నాయి.

జ్వాలాముఖి దేవాలయ నిర్మాణం గురించి రెండు కథలున్నాయి. అందులో మొదటి కథ ప్రకారం, పూర్వం హిమాలయ పర్వత ప్రాంతంలో ఒక పశువుల కాపరి, వెలుగుతున్న జ్వాలలను చూసి, స్వయంగా భూమిచంద్ర రాజుకు తెలియజేశాడట. ఆ వింతను రాజు స్వయంగా చూసి ఆ స్థలంలో దేవాలయాన్ని నిర్మించాడట. ఇంకొక కథ ప్రకారం ఒక గొల్లవాడు, పర్వత ప్రాంతంలో ఒక ఆవు పొదుగు నుంచి 8 లేక 9 సంవత్సరాల కన్య పాలు తాగడం చూసి, రాజు భూమి చంద్రుడికి ఆ విషయం తెలియజేశాడట. రాజు ఆ స్థలాన్ని పవిత్ర క్షేత్రంగా భావించి అక్కడ దేవాలయాన్ని నిర్మించాడట. ఆ రాజే దేవాలయంలో పూజలు నిర్వహించడానికి శ్రీధర్‌, కమలాపతి అనే ఇద్దరు పూజారులను నియమించాడట. వారి వంశానికి చెందిన వారే ఇప్పటికీ అక్కడ పూజలు నిర్వహిస్తున్నారు. ద్వాపరయుగంలో ఈ దేవాలయాన్ని పంచపాండవులు సందర్శించారని స్థలపురాణం చెబుతోంది. ప్రముఖ మొగల్‌ చక్రవర్తి అక్బర్‌ ఈ క్షేత్రాన్ని సందర్శించినట్టు కూడా చెబుతారు. ఇక్కడ దేవికి అక్బర్‌ చక్రవర్తి బంగారు ఛత్రాన్ని కానుకగా సమర్పించాడు. ఆ ఛత్రాన్ని ఇప్పటికీ దేవాలయంలో చూడవచ్చు.

పంజాబ్‌ కేసరిగా ప్రసిద్ధి చెందిన రంజిత్‌సింగ్‌ ఇక్కడికి వచ్చి, దేవిని ఆరాధించి, దేవికి అనేక కానుకలు సమర్పించాడు. దేవాలయం శిఖరం మీది బంగారు కలశాన్ని రంజిత్‌సింగే చేయించాడు.

ఈ దేవాలయం చాలా ఎత్తయిన ప్రదేశంలో ఉంది. అక్కడికి చేరుకోవడానికి సుమారు 200 మెట్లు ఎక్కాలి. ఉదయం నుంచి రాత్రి వరకు దేవికి పూజలు జరుగుతాయి. రోజుకు 5 సార్లు హారతులు ఇస్తారు. మొదటిది సూర్యోదయ సమయంలో జరుగుతుంది, రెండవది ఆ తర్వాత రెండు గంటలకు, మూడవది మధ్యాహ్నం, నాలుగవది సూర్యాస్తమయ కాలంలో. ఐదవది, చివరిది రాత్రి 9 గంటల ప్రాంతంలో జరుగుతాయి. 

ఈ దేవాలయ ప్రాంగణంలో కన్యాపూజలు కూడా జరుగుతాయి. రెండు నుంచి 10 సంవత్సరాలలోపు ఉన్న అవివాహితులైన కన్యలను సాక్షాత్తు దేవి స్వరూపంగా భావించి పూజిస్తారు. కన్యపూజ వల్ల దార్రిద్యం తొలగిపోతుందని, దుఃఖ, శత్రు, నాశనం జరుగుతుందని భక్తులు విశ్వసిస్తారు.

తొమ్మిది జ్యోతుల మహిమ
జ్వాలాముఖి దేవాలయంలోని తొమ్మిది జ్యోతుల్లో ఒక్కొక్క జ్యోతికి ఒక్కొక్క ప్రత్యేకత ఉంది. ప్రతి జ్యోతికి ఒక ప్రత్యేక పేరు ఉంది.
1. మొదటి జ్యోతిని మహాకాళి, పూర్ణ బ్రహ్మజ్యోతి అంటారు. ఈ జ్యోతి ముఖద్వారం ఎదురుగా ఉన్న లోతైన పూజాస్థలంలో ఉంది. ఈ జ్యోతి అన్నిటి కంటే పెద్ద జ్యోతి. ఇదే భక్తి ముక్తి రెండూ ప్రసాదిస్తుందని విశ్వాసం.
2. మొదటి జ్యోతి పక్కనే రెండవ జ్యోతి ఉంది. ఈ జ్యోతిని మహామాయ అన్నపూర్ణ జ్యోతి అంటారు. దీన్ని పూజించడం వల్ల ధాన్యం, ధనం చేకూరుతాయంటారు.
3. మొదటి రెండు జ్యోతులకు ఎదురుగా మూడవ జ్యోతి ఉంది. ఈ జ్యోతిని చండీమాత అంటారు. ఈమె కీడును, శత్రువులను నాశనం చేస్తుందంటారు.
4. నాల్గవ జ్యోతిని హింగ్‌లాజ్‌ భవాని అంటారు. ఈ జ్యోతి సర్వవ్యాధులను నయం చేస్తుందంటారు. 5. ఐదవ జ్యోతి వింధ్యావాసిని. ఈమె దుఃఖాలన్నిటినీ తొలగిస్తుందంటారు.
6. ఆరవ జ్యోతి మహాలక్ష్మి. భక్తులకు భోగభాగ్యాలను, సర్వసంపదలను కలిగిస్తుందంటారు. 7. ఏడవ జ్యోతి విద్యాధాత్రి. సరస్వతీదేవి. విద్యా జ్ఞాన ప్రదాయిని.
8. ఎనిమిదవ జ్యోతి అంబికాదేవి ప్రతీక. ఈ దేవిని పూజిస్తే సంతానం లేనివారికి సంతానం కలుగుతుందని భక్తులు అంటారు.
9. తొమ్మిదవ జ్యోతి అంజనా దేవికి చిహ్నం. ఈమెను పూజించడం వల్ల దీర్ఘాయువు, ఆరోగ్య, ఐశ్వర్యాలు కలుగుతాయని విశ్వాసం.
ఈ జ్యోతులన్నింటినీ భక్తితో పూజిస్తే, జన్మజన్మాంతరాల పాపాలు నశించి సర్వకోరికలు నెరవేరుతాయంటారు.

ఇతర సందర్శనా స్థలాలు
జ్వాలాముఖి దేవాలయానికి దగ్గరగా కొన్ని చూడవలసిన స్థలాలు ఉన్నాయి. అవి:
1. గోరక్‌డిబ్బి: ఇది ఒక చిన్న నీటి కుండం. ఇక్కడ నీళ్ళు చూడటానికి మసులుతున్నట్టు ఉంటాయి. కానీ చేతిలోకి తీసుకోగానే చల్లగా ఉంటాయి. ఇక్కడ ధూపాన్ని వెలిగిస్తే నీటిమీద పెద్ద జ్యోతి వెలిగినట్టు కనిపిస్తుంది. ఈ కుండాన్ని రుద్రకుండం అని కూడా అంటారు. గోరక్‌నాథ్‌ అనే యోగి ఒకప్పుడు ఇక్కడ ధ్యానం చేసేవాడట.
2. సేజాభవన్‌: ఇది ముఖ్యమందిరానికి ఎదురుగా ఉంది. రాత్రి 10 గంటల తర్వాత, శయన హారతి ముగిసిన తర్వాత దేవి శయనించడానికి ఏర్పాట్లు చేస్తారు. ఇక్కడ మహాకాళి, మహాలక్ష్మి, మహాసరస్వతి, దేవతల ప్రతిమలు కూడా ఉన్నాయి.
3. నీర్‌కుండ్‌: ఇది ముఖ్యమందిరం దగ్గరే ఉంది. ఇక్కడ సంతానం లేని స్త్రీలు స్నానం చేస్తే వారికి సంతానం కలుగుతుందని భక్తులు విశ్వసిస్తారు.
గోరక్‌డిబ్బి దగ్గర సుందరమైన చిన్న రాధాకృష్ణ మందిరం కూడా ఉంది.
శివశక్తి అనే చోట శివలింగంతో పాటు జ్యోతిని కూడా చూడవచ్చు. లాల్‌ (ఎఱ్ఱ) శివాలయం కూడా సుందరమైనది. అంబికేశ్వర మహదేవ మందిరం కూడా దర్శించవలసిన దేవాలయం.
సిద్ధి నాగార్జున సమాధి: సిద్ధి నాగార్జునుడు గోరక్‌నాథ్‌ శిష్యుడు. అతను ఇక్కడ తపస్సు చేసి సమాధి చెందాడు.
కేడా మందిర్‌: ఇక్కడ సీతారాముల విగ్రహాలు ఉన్నాయి. భూకంపం వల్ల ఈ దేవాలయం వంగింది. వంగినా పడిపోలేదు. అందువల్ల ఈ దేవాలయం యాత్రికులను ఎక్కువగా ఆకర్షిస్తోంది. దేవి కృపవల్ల ఈ మందిరం పడిపోలేదని భక్తులు విశ్వసిస్తారు. జ్వాలాముఖి శక్తిపీఠంలో శ్రావణ మాసంలోను, నవరాత్రుల సందర్భంగాను, విశేష పూజలు జరుగుతాయి.

భక్త ధ్యాను

జ్వాలాదేవి శక్తి, మహిమల గురించి ధ్యాను భక్త కథ ప్రచారంలో ఉంది. అక్బర్‌ కాలంలో ధ్యాను భక్త అనే జ్వాలాముఖిదేవి పరమ భక్తుడుండేవాడు. ఒకసారి అతను తన 1000 అనుచరులతో ఢిల్లీ నుంచి జ్వాలాముఖికి బయలుదేరాడు. ఆ గుంపును ఆపి, రాజభటులు అక్బర్‌ చక్రవర్తి దగ్గరికి తీసుకు వెళ్ళారు. అప్పుడు ధ్యాను జ్వాలాముఖి మహిమను అక్బర్‌కు తెలియజేయగా ఆయన ధ్యానుతో ఇలా అన్నాడు: 'నాకు నమ్మకం కుదరడానికి నీ గుఱ్ఱం తలను నరికి విడిగా ఉంచుతాము. మీ దేవి మహిమగలదైతే గుఱ్ఱానికి తిరిగి తల అతికేటట్టు చేస్తుంది. అలా జరిగితే మీ దేవిని నేను పూజిస్తాను'' అంటాడు.

అప్పుడు ధ్యాను జ్వాలాముఖికి వెళ్ళి ఒక రోజంతా దేవిని ధ్యానం చేసి గుఱ్ఱం తిరిగి తలతో జీవించేటట్టు చేయమని వేడుకుంటాడు. కాని దేవి చలించలేదు. అప్పుడు ధ్యాను తన తలను నరికి దేవికి అర్పిస్తాడు. వెంటనే దేవి ధ్యాను కోరికను మన్నిస్తుంది. అక్బర్‌ దర్బార్‌లోని గుఱ్ఱం మీదికి తల వచ్చి గుఱ్ఱం తిరిగి జీవిస్తుంది. అది చూసి అక్బర్‌ చక్రవర్తి జ్వాలాముఖి దేవి చాలా మహిమగలదని అంగీకరిస్తాడు. తనే స్వయంగా జ్వాలాముఖికి వెళ్ళి దేవికి బంగారు ఛత్రాన్ని బహూకరిస్తాడు.
 

  
 
 
 
 
