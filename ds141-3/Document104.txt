భారత హాకీ కోచ్‌ సలహాదారుగా చార్లెస్‌ వర్త్‌

భారత హాకీ సమాఖ్య (ఐహెచ్‌ఎఫ్‌) అభ్యంతరాలను త్రోసిపుచ్చుతూ ప్రభుత్వం సోమవారం రాత్రి పెద్ద ఎత్తున చొరవ తీసుకుని ఆస్ట్రేలియా మాజీ ఒలింపియన్‌ రిక్‌ చార్లెస్‌వర్త్‌ను హాకీ వ్యవహారాలపై శిక్షకుడుగాను, సాంకేతిక సలహాదారుగాను నియమించింది. తమ నామినీ (చార్లెస్‌వర్త్‌)కు బాధ్యతాయుత పదవి ఇవ్వని పక్షంలో 2010 ప్రపంచ కప్‌ హాకీ టోర్నమెంట్‌ను ఇండియా నుంచి మరొక దేశానికి మార్చగలమని అంతర్జాతీయ హాకీ సమాఖ్య (ఎఫ్‌ఐహెచ్‌) బెదరించిన దృష్ట్యా ప్రభుత్వానికి చార్లెస్‌వర్త్‌ను కోచ్‌గా నియమించడం వినా మార్గాంతరం లేకపోయింది. ఐహెచ్‌ఎఫ్‌ అధ్షక్షుడు కెపిఎస్‌ గిల్‌ కేంద్ర క్రీడల మంత్రిత్వశాఖ కార్యదర్శి ఎస్‌కె అరోరా, సంయుక్త కార్యదర్శి ఐ శ్రీనివాసన్‌, భారత క్రీడా ప్రాధికార సంస్థ (ఎస్‌ఎఐ సాయి) డైరెక్టర్‌ జనరల్‌ రతన్‌ వాటాల్‌లతో సమావేశమైన అనంతరం క్రీడల మంత్రిత్వశాఖ చార్లెస్‌వర్త్‌ నియామకంపై అధికారిక ప్రకటన చేసింది. పురుషుల జాతీయ జట్టు కోసమే కాకుండా, మహిళల జట్టు, జూనియర్స్‌ జట్టు కోసం కూడా ఆయన (చార్లెస్‌వర్త్‌) సేవలను, సలహాలను ఉపయోగించుకుంటాం అని శ్రీనివాసన్‌ సోమవారం రాత్రి ఢిల్లీలో విలేకరులకు తెలియజేశారు. అయితే, ప్రస్తుతం దృష్టి అంతా మహిళల ఒలింపిక్‌ అర్హత టోర్నీపైనే అని శ్రీనివాసన్‌ చెప్పారు. ప్రస్తుతం చార్లెస్‌వర్త్‌ ఒక సంవత్సరం పాటు ఐహెచ్‌ఎఫ్‌ వద్ద ఉంటారని, ఆతరువాత పాలకవర్గం ఆయన కాంట్రాక్టును పొడిగించవచ్చునని శ్రీనివాసన్‌ సూచించారు. కాగా, ఈ సమావేశం గురించి విలేకరులకు ఏ విషయమూ చెప్పడానికి గిల్‌ నిరాకరించారు. సమావేశం ఆయన వెళ్ళిపోయిన తరువాత కూడా కొనసాగింది. క్రీడల మంత్రిత్వశాఖ ఐహెచ్‌ఎఫ్‌తో కలసి భారత క్రీడా ప్రాధికార సంస్థతో పని చేసే విషయం పరిశీలించనున్నట్లు, 2010లో జరగనున్న ఆసియా క్రీడోత్సవాలు, కామన్‌వెల్త్‌ క్రీడోత్సవాలు, ప్రపంచ కప్‌ టోర్నీల కోసం కలసి పని చేయాలనే ఆసక్తితో ఉన్నట్లు శ్రీనివాసన్‌ తెలిపారు. క్రీడాకారులు ప్రస్తుతం గడ్డు పరిస్థితులు ఎదుర్కొంటున్నారని మాకు తెలుసు. వారిని విషాద స్థితి నుంచి తప్పించాలని మేము ఆకాంక్షిస్తున్నాం అని ఆయన చెప్పారు. ఐహెచ్‌ఎఫ్‌కు, మంత్రిత్వశాఖకు మధ్య ఎటువంటి సందిగ్ధతా ఉండకూడదనేది మా అభిమతం అని శ్రీనివాసన్‌ స్పష్టం చేశారు.
