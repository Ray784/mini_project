ఆరని మంటలు
కాడి బరువు మోసేవాడికే తెలుస్తుంది. వాడివేడిగా సాగిన ముఖ్యమంత్రుల ఢిల్లీ సదస్సులో, ధరలు తగ్గుముఖం పట్టాయని ప్రధాని ఎంత మన్మోహనంగా నమ్మబలికినా- వినియోగదారులకు కనీస సాంత్వన ఏదీ? సున్నా, అంతకంటే తక్కువస్థాయిలో ద్రవ్యోల్బణం తారట్లాడినప్పుడే గుక్క తిప్పుకోలేకపోయిన సగటు పౌరుడు నేడు కోరసాచిన ధరోల్బణం ధాటికి బిక్కచచ్చిపోతున్నాడు. కొత్తపంటలు అందుబాటులోకి వచ్చిన రకాలు మినహా పప్పులు, ఉప్పులు, నూనెలు, పండ్లు, పాలు... దేనికదే ఖరీదైపోయి- దిగువ, మధ్య తరగతి ప్రజానీకం, స్థిరాదాయ వర్గాల జేబుల్ని కాల్చేస్తున్నాయి. ఈ విపత్కర పరిస్థితికి కేంద్రమే కారణమని రాష్ట్రాలు దుయ్యబడుతుంటే, అసలు బాధ్యత తనది కాదన్నట్లుగా ఐక్యప్రగతిశీల కూటమి నాయకత్వం దులపరించేసుకుంటోంది. ధరవరలు అదుపులో ఉండాలంటే- ఉత్పత్తులు ఇనుమడించాలని, సరఫరా నష్టాల్ని పరిమితస్థాయికి కుదించాలని, పంపిణీ వ్యవస్థ పటుతరం కావాలంటూ కేంద్రం అలవాటుగా వల్లెవేస్తున్న చర్యల జాబితాపై భిన్నాభిప్రాయాలు లేవు. అందులో తనవంతు పాత్రపోషణకు కేంద్రసర్కారు క్రియాశీలక చొరవ కనబరచకపోవడమే సమస్యకు మూలం. దాదాపు ఆరేళ్లుగా దేశ ఆహారభద్రతను గాలిలో దీపం చేసిన కేంద్రం- తప్పిదాన్ని తమ మీదకు నెట్టేయడం పట్ల విపక్షాల ఏలుబడిలోని రాష్ట్రప్రభుత్వాలు భగ్గుమనడం సహజ పరిణామం. ఇదివరలో ప్రకృతి వికటించి వ్యవసాయోత్పత్తులు క్షీణించినా సరఫరా వ్యవస్థ సక్రమ నిర్వహణ మూలాన ధరలింతగా రెక్కలు విప్పుకోలేదన్న రాష్ట్రాల వాదన- కేంద్రాన్ని బోనెక్కించేదే. పరస్పర ఆరోపణలతో వేడెక్కిన సదస్సు, ప్రత్యేక సంఘం ఏర్పాటు యోచనతో ముక్తాయింపు పలికిన వైనం గమనిస్తే- ధరల కట్టడిపై ఎక్కడి గొంగడి అక్కడే. 
ధరల్ని నియంత్రించి సామాన్యుల్ని ఆదుకోవడం దేశభక్తి ప్రపూరిత స్ఫూర్తితో చేపట్టాల్సిన విధి అని సర్వోన్నత న్యాయస్థానమే ఉద్బోధించింది. నిత్యావసర వస్తువుల ధరలు కట్టుతప్పకుండా కాచుకుంటామని 'కనీస ఉమ్మడి కార్యక్రమం'లో హామీ ఇచ్చిన ఐ.ప్ర.కూ. నేతల ఔదార్యం వాస్తవిక కార్యాచరణలో ఆవిరైపోయింది. సుంకాల్లో కోత, ఇతర చర్యల ద్వారా ధరల అదుపు- కాగితాల్లోనే నీరోడింది. ధరోల్బణాన్ని తగ్గించడంలో కేంద్రం ఘోరంగా విఫలమైందని పార్లమెంటరీ స్థాయీసంఘమే పలుగురాళ్లతో నలుగుపెట్టినా- మన్మోహన్‌ సర్కారు తీరు మారలేదు. జనం నెలవారీ బడ్జెట్లకు తూట్లు పొడుస్తున్న రేట్లను పగ్గమేసి దిగలాగే గట్టియత్నమేదీ చేయని కేంద్రం, రాష్ట్రాలపైనే నెపమంతా నెట్టేయజూడటం- స్వీయబాధ్యతల నుంచి పారిపోవడమే. రెచ్చిపోతున్న ధరలకు తక్షణం కళ్లెం బిగించాల్సిందేనన్న కాంగ్రెస్‌ వర్కింగ్‌ కమిటీ సూచనలకూ మోక్షం దక్కలేదు. తగిన సమయం వచ్చినప్పుడు తదుపరి చర్యలు చేపడతామని, రాష్ట్రాలు సహకరించాలని ప్రకటనలు గుప్పించడం తప్ప- ముందడుగు పడనేలేదు. ఆహార పంటల మద్దతు ధరల్ని గణనీయంగా పెంచామన్న ప్రధాని స్వోత్కర్షల్లో వీసమెత్తు నిజమున్నా- దేశంలో చెరకు సంక్షోభం తలెత్తేదేనా? చెరకు సాగును, చక్కెర దిగుబడిని కుంగదీసిన నేరం, పాపం నిస్సంశయంగా మన్మోహన్‌ ప్రభుత్వానివే. బియ్యం, గోధుమల్ని అతిగా సేకరించి విపణిలో వాటి అందుబాటును కృశింపజేసి ధరలకు కోరలు తొడిగిందీ కేంద్రమే. కిలో మూడు రూపాయలకే తిండి గింజలు ఇస్తామన్న వాగ్దానాన్ని నేటికీ నిలబెట్టుకోలేకపోయింది. సరైన దిద్దుబాటు చర్యల సంగతి సాంతం ఉపేక్షించి- చిల్లర అంగళ్ల మధ్య పోటీతోనే ధరల నియంత్రణ సుసాధ్యమని ప్రధానమంత్రి సూత్రీకరించడం విడ్డూరంగా ఉంది. రోగమొకటి, మందొకటి తరహా ధోరణి కొత్తగా అనేక భయాందోళనలకు అంటుకడుతోంది. 

ప్రపంచంలోనే అతిపెద్ద ప్రజాపంపిణీ వ్యవస్థ మనది. కొన్నేళ్ల వ్యవధిలోనే రూ.30వేలకోట్ల పైచిలుకు ఆహారోత్పత్తులు గాదెకింది పందికొక్కుల పాలబడ్డాయన్న గగ్గోలే, ఆ వ్యవస్థ వాసిని చాటుతుంది. పకడ్బందీ మరమ్మతులకోసం రెండేళ్లక్రితమే వాధ్వా కమిటీ నివేదిక విస్పష్ట చర్యలు సూచించినా లక్ష్యపెట్టని కేంద్రం- సరఫరాలో కంతల్ని రాష్ట్రాలు పూడ్చేయాలనడం విచిత్రం. ఉత్పత్తుల్ని సేకరించడం, నిల్వ చేయడం, రాష్ట్రాలకు కేటాయించడంతోనే తన విధి నిర్వర్తించేసినట్లు కేంద్రం తృప్తి చెందితే, సరిపోదు. సేకరణ నుంచి పంచాయతీల్లో పంపిణీ దాకా కేంద్రం, రాష్ట్రాల మధ్య అర్థవంతమైన సమన్వయం ఉండి తీరాలి! స్థానికంగా రుద్దుతున్న పన్నులు, రుసుములు, సుంకాల కారణంగా ఆహార వస్తూత్పాదనలపై అధమపక్షం 10-15శాతం అదనపుభారం పడుతోందన్న ప్రధాని వ్యాఖ్యల్లో యథార్థమెంతో రాష్ట్రప్రభుత్వాలు ఆత్మపరిశీలన చేసుకోవాల్సిన తరుణమిది. అక్రమ నిల్వదారులపై కొరడా ఝళిపించకుండా మార్కెటింగ్‌, పౌరసరఫరా శాఖల చేతులెందుకు చచ్చుపడిపోతున్నాయన్నదీ ప్రశ్నే. ప్రత్యేక విక్రయ కేంద్రాలు నెలకొల్పి తగ్గింపు ధరలపై సరకుల అందజేత ద్వారా బహిరంగ విపణిలో రేట్ల దూకుడును అడ్డుకోవడంలోనూ మార్కెటింగ్‌ శాఖ మందకొడితనం, వినియోగదారుల కష్టాల్ని ఎగదోస్తోంది! ఒకప్పటి బీడు భూముల్ని సుక్షేత్రాలుగా మలచి ఆహార పంటల సాగుతో విజయగాథలకు చిరునామాగా మారిన గుజరాత్‌ నుంచి తక్కిన రాష్ట్రాలూ స్ఫూర్తిపొందాలి. ప్రపంచంలోనే అత్యధిక వ్యవసాయభూమి (దేశ వైశాల్యంలో 46శాతం) కలిగిన భారతావనిలో ఎక్కడెక్కడ ఏయే పంటల దిగుబడుల్ని ఎంతెంత లక్షిస్తున్నదీ కేంద్రం పకడ్బందీ వ్యూహం రూపొందించి, రాష్ట్రాల్ని అందులో భాగస్వాములుగా మలచాలి. పంట దిగుబడుల నిల్వ సదుపాయాల విస్తరణకు, వ్యవసాయ అనుబంధ పరిశ్రమల స్థాపనకు కేంద్రమే పూనిక వహించాలి. ఈ విధివిహిత బాధ్యతల నిర్వహణలో తరతమ భేదాలతో కేంద్ర, రాష్ట్రప్రభుత్వాల అలసత్వమే- జనజీవనంలో ఆరని మంటలు రగిలిస్తోంది!
