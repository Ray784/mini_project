వైఎస్సే కర్త కర్మ క్రియ
ఇనుప ముక్కను ఇట్టే ఆకర్షిస్తుంది అయస్కాంతం. వేలకోట్ల రూపాయల విలువచేసే ఇనుప ఖనిజ గనుల్ని అలాగే ఆకర్షించి, అక్రమ తవ్వకాల జోరుగాలిపై విపక్షాల విమర్శల్ని వికర్షించి, న భూతో... లాంటి కుంభకోణానికి కారణమైంది వైఎస్కాంతం! 2004-'05 నుంచి గత నెలాఖరు నాటికి ఓబుళాపురం మైనింగ్‌ కంపెనీ(ఓఎంసీ) దాదాపు 27లక్షల టన్నుల ఇనుప ఖనిజం తవ్వకాల ద్వారా రూ.5800 కోట్ల వ్యాపారం చేసినట్లు చాటుతున్నాయి సర్కారీ లెక్కలు. వై.ఎస్‌. అభయ హస్తం నీడన ఎడాపెడా సాగిన అక్రమ తవ్వకాల అసలు విలువెంతో నిగ్గుదేల్చగలవారెవరు? 'ఆరోపణలు చేస్తే ఆధారాలు చూపండి... వాస్తవాలుంటే విచారణ జరిపిస్తాం' అంటూ అలవాటైన ఎదురుదాడితో విపక్షాల నోరు నొక్కి, ఇష్టారాజ్యంగా రాష్ట్ర సంపద లూటీకి లాకులెత్తింది వై.ఎస్‌. జమానా! వై.ఎస్‌. చలవతో ఊడలు దిగిన మైనింగ్‌ మాఫియాకు రాజ్యాంగ చట్టాలు, నియమ నిబంధనలంటే లెక్కా, జమా? కనీవినీ ఎరుగని అవినీతి 'వాటా'వరణాన్ని కల్లబొల్లి కారణాలతో కప్పిపుచ్చ చూసిన గత ఏలికల నిర్వాకాలకు- కేంద్ర సాధికార సమితి నివేదిక అక్షరాలా చెంపపెట్టు. రాష్ట్రప్రభుత్వం నుంచి ఆశించే నిష్పాక్షికత, నిబద్ధత, నిజాయతీలన్నవి ఘోరంగా లోపించడం దిగ్భ్రాంతకరమన్న సాధికార సమితి- అక్రమ తవ్వకాల గుట్టుమట్లను ఉతికి ఆరేసింది. ఓఎంసీ అక్రమ తవ్వకాలకు పాల్పడలేదంటూ రాష్ట్రప్రభుత్వం నిర్ధారణకు వచ్చిన తీరు లోపభూయిష్ఠంగా ఉందనీ ఎలుగెత్తింది. వివాదాస్పద గనుల్లో తవ్వకాల్ని నిలిపేయాలనీ, ఇప్పటికే తవ్విన ఖనిజాన్నీ రవాణా చెయ్యకుండా నిరోధించాలనీ సుప్రీంకోర్టుకు స్పష్టంగా నివేదించిన సాధికార సమితి- ఆ మేరకు రాష్ట్రసర్కారుకు లేఖ రాస్తేనేగాని ఇక్కడ కార్యాచరణ చురుకందుకోలేదు. తవ్విన ఖనిజ రవాణాపై ఆంక్షలు తథ్యమని తేలడంతో రాత్రికి రాత్రి సరకును సురక్షిత స్థావరాలకు తరలించిన అక్రమార్కుల హస్తలాఘవం చెప్పనలవికాదు. ఎప్పటికైనా ఈ బహిరంగ దోపిడీ ఆగుతుందా అసలు? 
'సాధికార సమితిని సుప్రీంకోర్టు అలాంటి నివేదిక ఇవ్వమనలేదు కాబట్టి, అది న్యాయపరిధిలోని వ్యవహారం కానే కాద'ని గాలి జనార్దనరెడ్డి సూత్రీకరించారు. రాజ్యాంగ వ్యవస్థల విలువ తెలియని గాలి మాటల్ని పక్కనపెడితే- అక్రమార్కులకు సింహస్వప్నంగా సాధికార సమితి ప్రస్థానానికి ఏడున్నరేళ్లు! 2002 సెప్టెంబరులో కేంద్ర పర్యావరణ, అటవీశాఖ జారీచేసిన గెజిట్‌ నోటిఫికేషన్‌ ద్వారా ఏర్పాటైన సాధికార సమితి- సర్వోన్నత న్యాయస్థానానికే జవాబుదారీ! సమస్య తీవ్రత, తక్షణావసరాల్ని దృష్టిలో ఉంచుకొని ఆయా కేసుల్లో మధ్యంతర ఉత్తర్వులు జారీచేసే అధికారం కూడా సమితికి ఉంది! గాలి గనుల గలీజు బాగోతంలో సాధికార సమితి దృష్టిసారించింది కేవలం నాణేనికి ఒకవైపే! అటవీ భూములు, లీజులు, అక్రమ తవ్వకాల వ్యవహారాల్ని కుళ్లగించి ఇంతకాలం నేతలు పూడ్చిన నిజాల్ని సమితి బయటపెట్టింది. 2004కు ముందు గాలి సోదరులకున్న ఖనిజ గనుల లీజు విస్తీర్ణం సుమారు 46 హెక్టార్లు. వై.ఎస్‌. అధికారంలోకి వచ్చాక 2006 జులైలో ఆరున్నర హెక్టార్లు, 2007 జూన్‌లో ఒకేరోజున బదలాయించింది సుమారు 108 హెక్టార్లు. అటవీ, మైనింగ్‌ శాఖల్నే గాలి సంస్థలకు తాబేదార్లుగా మార్చి చట్టాల్ని, నిబంధనల్ని తుంగలో తొక్కి వై.ఎస్‌. ఆడించిన జగన్నాటకంలో సరిహద్దులు చెరిగిపోయాయి. కొండ గుర్తుగా ఉన్న సుంకులమ్మ గుడీ నేలమట్టమైంది. ఆ దుర్మార్గంపై పత్రికా కథనాలు ఎలుగెత్తితే వక్రభాష్యాలతో వై.ఎస్‌. విరుచుకుపడ్డారు. 'ఇప్పుడు రక్షిత అటవీ ప్రాంతంలో గనులన్నీ లీజుకిచ్చేసిన నేపథ్యంలో సుంకులమ్మ దేవాలయం అనుమతించిన లీజు ప్రాంతాలకు వెలుపల ఉండి తీరాలి... అది ఏమైనట్టు?' అని నిలదీసిన సాధికార సమితి వై.ఎస్‌. ఏలుబడిలోని ఖ'నిజ' దోపిడీని నిలదీస్తోంది. దానికి సమాధానం చెప్పడమే కాదు, అక్రమాల లీజుల్ని రద్దుచేసి రాష్ట్ర సంపదను కాపాడాల్సిన బాధ్యతా నేటి ప్రభుత్వంపై ఉంది! 

అవినీతే రాచబాటగా రాత్రికి రాత్రి నిర్మితమైన అద్దాలమేడలే చెబుతాయి- అక్రమార్జనల గాలి ముడుపులపాయ దిశగా మళ్ళిందని! వైఎస్సే కర్త కర్మ క్రియగా సాగిపోయిన ఓఎంసీ లీజుల వ్యవహారంలో వికృత కోణాలు ఎన్నని? బీఐఓపీ, వైఎం సన్స్‌, ఓఎంసీలకు కేటాయించిన గనుల మధ్య ఎవరికీ కేటాయించని అటవీ ప్రాంతం కచ్చితంగా ఉందని, అక్కడ అక్రమ తవ్వకాలు సాగుతూనే ఉన్నాయనీ సాధికార సమితి స్పష్టీకరించింది. అసలు లీజు కేటాయింపుల్లోనే సాగిన దారుణ అవినీతి జోలికెళ్ళని సమితి- ఆంధ్రప్రదేశ్‌ అటవీ విభాగం ప్రయత్నాలన్నీ ఓఎంసీ అక్రమాలకు వెన్ను కాసేవిగా ఉన్నాయని కుండ బద్దలుకొట్టింది. అటవీశాఖ ముఖ్య సంరక్షణాధికారిగా అస్మదీయుణ్ని ఏరి కోరి అందలమెక్కించిన వై.ఎస్‌., ఆ క్రమంలో నియమ నిబంధనల్ని తోసిరాజన్నారు. కేంద్ర పరిపాలనా ట్రైబ్యునల్‌ ఆ నియామకాన్ని తోసిపుచ్చినా పట్టుబట్టి అతగాణ్నే కొనసాగించిన పెద్దమనిషి- అడ్డగోలు విధ్వంసానికి ఏనాడో రాజముద్ర వేశారు. అన్నింటా తానై విచ్చలవిడి దోపిడీకి రాచబాటలు పరచిన వై.ఎస్‌. మహా కుంభకోణంలో- సాధికార సమితి ఆక్షేపిస్తున్నది ఒక అంకాన్నే! ఇప్పటికి సర్కారు గణాంకాల ప్రకారమే చూసినా, గనుల తవ్వకం ద్వారా గాలి పోగేసింది రూ.5800కోట్లు కాగా, రాయల్టీ రూపేణా రాష్ట్ర ఖజానాకు దఖలుపడింది కేవలం రూ.58కోట్లు! జాతి సంపదను ఇలా అస్మదీయులకు దోచిపెట్టిన వై.ఎస్‌. పాలన ఎవరూ గణించలేనంత అవినీతి గని. సాధికార సమితిలా నిక్కచ్చిగా దర్యాప్తు జరిపితేనే- అవినీతి డొంకల ఆనుపానులు వెలుగులోకొస్తాయి. అందుకు భిన్నంగా రాష్ట్రం ప్రతిపాదిస్తున్న సి.బి.ఐ. దర్యాప్తు- అక్రమార్కులకు అక్షరాలా ఆటవిడుపు! 
