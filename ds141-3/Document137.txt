ఒలింపిక్స్‌లో స్థానంపై చేతన్‌ ఆశలు

జాతీయ బాడ్మింటన్‌ చాంపియన్‌ చేతన్‌ ఆనంద్‌కు బీజింగ్‌ ఒలింపిక్స్‌కు అర్హత పొందే అవకాశాలు తనకు తక్కువేనని తెలుసు. అయినా ఒలింపిక్స్‌లో స్థానం కోసం ఇంకా మిగిలి ఉన్న రెండు అర్హత టోర్నమెంట్‌లలో తన ప్రతిభ నిరూపించుకోగలనని చేతన్‌ ఆనంద్‌ ఆశాభావం వ్యక్తం చేస్తున్నాడు. 'నిజం చెప్పాలంటే నాకు అంతగా అవకాశాలు లేవు. నా ర్యాంకింగ్‌ పడిపోయింది. అయితే నేను కనుక ఇండియన్‌ ఓపెన్‌లోను, ఆసియన్‌ చాంపియన్‌షిప్స్‌లోను రాణించగలిగితే ఒలింపిక్స్‌కు అర్హత సంపాదించగలను' అని చేతన్‌ ఆనంద్‌ ఢిల్లీలో 'యుఎన్‌ఐ' విలేకరితో చెప్పాడు. క్రికెట్‌ క్రీడాకారులు వీరేంద్ర సెహ్వాగ్‌, గౌతమ్‌ గంభీర్‌, మునాఫ్‌ పటేల్‌, ఇశాంత్‌ శర్మ, ప్రవీణ్‌ కుమార్‌లను సన్మానించేందుకై ఒఎన్‌జిసి ఏర్పాటు చేసిన కార్యక్రమం కోసం చేతన్‌ ఆనంద్‌ ఢిల్లీ వచ్చాడు. అగ్రశ్రేణి బ్యాడ్మింటన్‌ క్రీడాకారులంతా ఆసియా వారైనప్పటికీ అదృష్టం వరిస్తే భారతీయులు ఒలింపిక్‌ పతకం గెలుచుకునే అవకాశం ఉండగలదని చేతన్‌ ఆశిస్తున్నాడు. కొత్త 21 పాయింట్ల విధానం భారత క్రీడాకారులకు కూడా అవకాశాలు కల్పిస్తున్నదని అతను చెప్పాడు. ఇది ఇలా ఉండగా, భారత హాకీ జట్టు ఒలింపిక్స్‌కు అర్హత పొందలేకపోవడం స్వదేశంలో భారతీయులనందరినీ విషాదంలో ముంచిందని చేతన్‌ చెప్పాడు. 'హాకీ జట్టు ఒలింపిక్స్‌కు అర్హత పొందలేకపోవడం అత్యంత విచారకరం. అయితే, ఇవన్నీ ఆటలో భాగమే' అని చేతన్‌ ఆనంద్‌ పేర్కొన్నాడు.
 

