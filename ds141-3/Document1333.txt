ఆహార అభద్రత
ఇంతలంతలై ఎకాయెకి ఇరవైశాతానికి ఎగబాకి దశాబ్దపు గరిష్ఠస్థాయి అందిపుచ్చుకొన్న ఆహార ద్రవ్యోల్బణం, జనసామాన్యం గుండెల్లో దడ పుట్టిస్తోంది. ధరవరల ఉరవడికి పగ్గాలేసి దిగలాగేందుకు ప్రభుత్వం చురుగ్గా స్పందించాల్సి ఉందని భారతీయ పరిశ్రమల సమాఖ్య(సీఐఐ) తాజాగా పిలుపివ్వడం స్వాగతించదగింది. పరిమితికి మించి నిల్వపడి ఉన్న తిండిగింజల్ని మార్కెట్లో సత్వరం విడుదల చేయడంద్వారా ధరోల్బణాన్ని నియంత్రించాలన్నది సీఐఐ సూచనల సారాంశం. వాస్తవానికి మార్కెట్‌ జోక్యం రూపేణా బియ్యం, గోధుమల ధరలకు కళ్లెం బిగించదలచినట్లు భారత ఆహార సంస్థ ఎనిమిది వారాల క్రితమే ప్రకటించింది. సర్కారు తరఫున వివిధ యత్నాలు ఫలించి జనవరినాటికి ధరలు అదుపులోకి వస్తాయన్న మాంటెక్‌సింగ్‌ జోస్యం కొల్లబోగా- స్థిరాదాయ వర్గాలు, మధ్య దిగువశ్రేణి కుటుంబాలు గొల్లుమంటున్నాయి. అధికారిక గణాంకాల ప్రకారం ఉండాల్సిన బఫర్‌ నిల్వలకన్నా అదనంగా పేరుకున్న కోటి టన్నుల బియ్యాన్ని, కోటీ 74లక్షల టన్నుల గోధుమల్ని బహిరంగ విపణిలోకి విడుదల చేస్తే తక్షణం సమస్త ధరాఘాతాలూ ఉపశమిస్తాయనుకోవడంలో హేతుబద్ధత లేదు. వాటికి నిర్ణయించే ధర, నిల్వలు ఎటు మళ్లుతున్నాయన్నదాన్ని బట్టి కదా- సాధారణ వినియోగదారులు తాత్కాలికంగానైనా తెప్పరిల్లేదీ లేనిదీ తేలేది! ధరాభారాన్ని తగ్గించడంలో కేంద్రం ఘోరంగా విఫలమైనట్లు పార్లమెంటరీ స్థాయీసంఘమే ఇటీవల తూర్పారబట్టింది. నిత్యావసర వస్తువుల దిగుమతులు, ఇతోధిక సరఫరాల ద్వారా ధరల నియంత్రణ తక్షణ కర్తవ్యమని కేంద్ర విత్తమంత్రి ప్రణబ్‌ముఖర్జీ అభయమిచ్చి పక్షం రోజులు గడచినా ఎక్కడి గొంగడి అక్కడే. 
దేశంలో తిండిగింజలు దండిగా ఉన్నాయని ఇంచుమించు అయిదు నెలలనాడు ఎర్రకోట ప్రసంగంలో ప్రధాని మన్మోహన్‌ నమ్మబలికారు. రెండు దశాబ్దాల్లో మొదటిసారి బియ్యం దిగుమతులు అనివార్యమవుతున్నాయని నవంబర్లో ప్రణబ్‌ముఖర్జీ నిజం కక్కేసినప్పుడు బక్కజనం బిక్కచచ్చిపోయారు! 2001-04 మధ్య సుమారు మూడుకోట్ల టన్నుల ఆహార ధాన్యాలు ఎగుమతి చేసిన భారత్‌ నాలుగేళ్లుగా గోధుమల కోసం విదేశాలమీద ఆధారపడక తప్పడం లేదు. పదేళ్లక్రితం పంచదార ఉత్పత్తిలో ప్రపంచంలోనే అగ్రస్థానానికి చేరిన ఇండియా కొన్నాళ్లుగా దిగుమతులకు వెంపర్లాడాల్సి వస్తోందంటే- అడ్డగోలు మద్దతు ధరల వల్ల ఏటికేడు చెరకు సాగు కుంచించుకుపోవడమే మూల కారణం. ఒకదాన్ని వెన్నంటి మరొకటి ప్రభుత్వ తప్పుడు విధానాలు- ఆసేతు శీతనగం ధరల్ని భగ్గుమనిపిస్తున్నాయి. లోటు దశనుంచి మిగులుకు చేరడానికి కర్షకలోకం స్వేదం చిందిస్తే, ఆహారభద్రతను సుస్థిరం చేసుకునేందుకు పరిశ్రమించాల్సిందిపోయి పంట విస్తీర్ణం కుంగిపోయే దివాలాకోరు నిర్వాకాల్లో ప్రభుత్వాలు తలమునకలవుతున్నాయి. జనాభాపరంగా ప్రపంచంలోనే రెండో అతిపెద్ద దేశం మనది. ఇంకో పదిహేనేళ్లలో చైనాను తలదన్నేందుకు దేశీయంగా జనాభా మహా విస్ఫోటం ఉరకలెత్తుతోంది. దీటుగా ఇనుమడించాల్సిన పంట దిగుబడులేమో జారుడుబండపై నివ్వెరపరుస్తున్నాయి. ఇతర దేశాల్లో ఉత్పాదకతతో పోలిస్తే- ఇక్కడ వరి దిగుబడి కేవలం మూడోవంతు. అభివృద్ధి చెందిన దేశాల్లో మనకన్నా ఆరు రెట్ల పత్తి దిగుబడి నమోదవుతోంది. భారత్‌ నుంచి సేకరించిన మిరియపు జాతుల్ని ఆధునిక పద్ధతుల్లో అభివృద్ధిపరచిన బ్రెజిల్‌ ఎకరాకు 1500 కేజీల ఫలసాయం రాబడుతుంటే- దేశీయంగా సగటు దిగుబడి కనాకష్టంగా 350 కిలోలు! ఆహార అభద్రత ఇంతగా జడలు విరబోసుకుందంటే, బోనెక్కించాల్సింది వ్యూహకర్తలనే. 

తిండిగింజల్ని దిగుమతి చేసుకునే దురవస్థను అధిగమించి మిగులు దశకు చేర్చిన ప్రథమ హరితవిప్లవం నాటి రోజులెక్కడ; మియన్మార్‌, టర్కీ, టాంజానియా లాంటి దేశాలనుంచీ దిగుమతులకు వెంపర్లాడుతున్న ప్రస్తుత దుర్దినాలెక్కడ! బహుళ పంటలు, పంటల మార్పిడి, సేంద్రియ వ్యవసాయాలకు పెద్దపీట వేయాలన్న మేలిమి సిఫార్సులు అరణ్యరోదనమవుతున్నాయి. రైతుకు లాభదాయకంగా వ్యవసాయాన్ని తీర్చిదిద్దడానికి ఆచరణీయ వ్యూహాలేమిటో పొందుపరచిన స్వామినాథన్‌ అధ్యయన నివేదికల మీదా సాలీళ్లు గూళ్లు కడుతున్నాయి. నేడు రైతంటే, పేరుకే అన్నదాత. సకాలంలో సరైన రుణం పుట్టదు. గిట్టుబాటు దక్కదు. కడకు పొలంలో చీడపీడల్ని కడతేర్చడానికి వినియోగించాల్సిన పురుగుమందుల్ని తానే సేవించాల్సిన నిస్సహాయ స్థితికి రైతన్న చేరుతున్నాడు. దేశీయంగా దశాబ్ది కాలావధిలో లక్షా 80వేలమంది కర్షకుల బలవన్మరణాలు- వ్యవసాయరంగాన తిష్ఠవేసిన దారుణ అవ్యవస్థను కళ్లకు కట్టేవే. ప్రపంచంలో ప్రతి నాలుగో రైతూ భారతీయుడే. దేశంలో దాదాపు అయిదుకోట్ల ఎకరాల భూమి సాగులో ఉందని అంచనా. అనువైన వాతావరణ పరిస్థితుల్లో సాలుకు మూడు పంటలు వేయగల సుక్షేత్రాల్లో ఇబ్బడిముబ్బడి దిగుబడులకు అసలు లోటెందుకు ఉండాలి? అటు వినియోగదారులూ భారీ మూల్యమెందుకు చెల్లించాలి? పేదరికం, పోషకాహార లోపాలు, ఆహార కొరతలతో విలవిల్లాడిన మలావీ పంటల ఉత్పాదకతను గణనీయంగా పెంచుకున్నాక- నేడు ఇరుగుపొరుగు పేదదేశాలకు ఎగుమతులు చేయగలుగుతోంది. భూ విస్తీర్ణం, శాస్త్ర పరిజ్ఞానం, ఆరుగాలం శ్రమించే రైతన్నల తత్వం... ఏ రకంగా చూసినా అంతకన్నా ఎన్నో యోజనాల దూరం ముందున్న ఇండియాలో ప్రధానంగా కొరవడింది పాలకుల తోడ్పాటు. పర్యవసానమే, ఈ ధరోల్బణం పోటు! రాష్ట్రాలు సైదోడుగా సరకు నిల్వ సదుపాయాల విస్తరణకు, వ్యవసాయానుబంధ పరిశ్రమల స్థాపనకు దోహదపడటంతో పాటు- అక్రమ వ్యాపారుల భరతం పట్టే తెగువా కేంద్రస్థాయిలో ప్రదర్శితం కావాలి. అందులో వైఫల్యమే జనం జేబుల్ని, జీవితాల్ని కాల్చేస్తోంది! 
  
 
 
 
 
 
 
 
 
 
 
  
 
 
