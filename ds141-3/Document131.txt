
 మరో దాయాదుల సమరం
ఒకే గ్రూపులో భారత్‌,పాక్‌ 

దాయాదుల సమరం వీక్షించడానికి ఉబలాటపడుతున్న ఇండోపాక్‌ క్రికెట్‌ అభిమానులకు మరో శుభవార్త. ఇప్పటికే చాంపియన్స్‌ ట్రోఫీలో ఒకే గ్రూపులో ఉన్న భారత్‌, పాక్‌లు అంతకుముందే జరిగే ఆసియా కప్‌లోనూ గ్రూప్‌-బిలో తలపడనున్నాయి. పసికూన హాంకాంగ్‌కు కూడా ఇదే గ్రూపులో స్థానం లభించింది. డిఫెండింగ్‌ చాంపియన్‌ శ్రీలంక, బంగ్లాదేశ్‌, యూఏఈ(యునైటెడ్‌ అరబ్‌ ఎమిరేట్స్‌)లు గ్రూప్‌-ఎలో తమ అదృష్టానికి పరీక్షించుకోనున్నాయి.

ప్రతి జట్టూ గ్రూపులోని మరో జట్టుతో ఒకసారి తలపడుతుంది. మొదటి రెండు స్థానాల్లో నిలిచిన జట్లు రెండో దశకు అర్హత సాధిస్తాయి. జూన్‌ 24 నుంచి జులై 6 వరకు పాకిస్తాన్‌లో జరగబోయే తొమ్మిదో ఆసియా కప్‌ పోటీల్లో పాల్గొనే జట్ల గ్రూపుల వివరాలను ఆసియా క్రికెట్‌ కమిటీ(ఏసీసీ) గురువారం ప్రకటించింది. 2004లో జరిగిన చివరి ఆసియా కప్‌ను అప్పటి ఆతిథ్య దేశం శ్రీలంక గెలుచుకున్న విషయం తెలిసిందే.
