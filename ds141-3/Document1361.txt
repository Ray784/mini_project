నెత్తిన చెయ్యి!
తెలుగునేలపై రబీసాగు నేడు సుడిగాలిలో దీపాన్ని తలపిస్తోంది. ఆపత్కాలంలో అన్నింటికీ నేనున్నానంటూ అభయమివ్వాల్సిన ప్రభుత్వ యంత్రాంగం తీరేమో, తామరాకుపై నీటిబొట్టునే స్ఫురింపజేస్తోంది. సాధారణంగా ఖరీఫ్‌ పక్కన చిన్నగీతలా తేలిపోయే రబీ పంటకాలంపై ఈసారి ఇప్పటికే ఎన్నో ఆశలు, మరెన్నో అంచనాలు పోగుపడ్డాయి. దేశవ్యాప్తంగా ప్రకంపనలు పుట్టిస్తున్న ఆహార ద్రవ్యోల్బణం ధాటి, రబీ ఉత్పాదనలు అందుబాట్లోకి వచ్చాక ఉపశమించడం తథ్యమన్నది కేంద్ర వ్యవసాయమంత్రి శరద్‌ పవార్‌ జోస్యం. ఈ ఏడాది ఖరీఫ్‌లో వాటిల్లిన నష్టాన్ని రబీలో భర్తీ చేయాలన్నది రైతాంగానికి రాష్ట్ర వ్యవసాయమంత్రి రఘువీరా నిర్దేశం! ఒకవైపు కరవు, మరోవైపు వరదలతో ఖరీఫ్‌ దిగుబడుల్లో 35శాతందాకా కోత పడనుందని పది రోజుల క్రితం ఆయనే లెక్క కట్టారు. రమారమి 18లక్షల హెక్టార్లలో అసలు పంటలు సాగే కాకుండా తీవ్ర వర్షాభావం గండి కొట్టింది. ఆలస్యంగానైనా వానలు ఆదుకోకపోతాయా అనే నమ్మకంతో రైతులు విత్తిన 10లక్షల హెక్టార్లలో సగానికిపైగా పంటలు ఎండిపోయినట్లు అర్థగణాంక శాఖ ధ్రువీకరించింది. ఇటీవలి వరద ముప్పు ఏడు లక్షల ఎకరాల్లో పంటను నీటముంచి రూ.1260కోట్ల దిగుబడిని నష్టపరచిందని ప్రభుత్వమే వెల్లడించింది. కొంతలోకొంత నష్టాన్ని పూడ్చుకోవడానికి రబీలో అదనంగా మూడు లక్షల ఎకరాల్లో సాగుకోసం సన్నద్ధమవుతున్నట్లు సర్కారు ప్రకటించి నెల్లాళ్లు గడిచినా- రైతాంగానికి ఎటు చూస్తే అటు గడ్డుసవాళ్లే. వరసగా రెండో ఏడాదీ తీవ్రనీటి ఎద్దడితో సతమతమవుతున్న గోదావరి డెల్టాను దురదృష్టం వెన్నాడుతోంది. ఉభయగోదావరి జిల్లాల్లో విస్తరించి రాష్ట్రానికే ధాన్యాగారంగా పేరొందిన డెల్టాతోపాటు శ్రీరామ్‌సాగర్‌ ప్రాజెక్ట్‌ పరిధిలోని భూములకూ వరిసాగుకు నీరివ్వలేమని నీటిపారుదల శాఖ చేతులెత్తేసింది. అక్కడ ఏమేమి ఆరుతడి పంటలు వేయాలన్న ప్రత్యామ్నాయ ప్రణాళికలపై తీరిగ్గా కసరత్తు జరుగుతోంది. విత్తన సరఫరాలో అలసత్వానికి తావులేదన్న అమాత్యుల వీరాలాపాలు ఎలాఉన్నా, ముందస్తు వ్యూహం కొరవడ్డ వ్యవసాయశాఖ కిందుమీదులవుతోంది. 
నాలుగేళ్లలో గరిష్ఠంగా నిరుటి రబీ పంటకాలంలో 15.72లక్షల హెక్టార్లలో వరిసాగు రాష్ట్రంలో నమోదైంది. ఈసారి సాధారణ విస్తీర్ణం 13.31లక్షల హెక్టార్లకు అదనంగా సాగును లక్షిస్తున్నట్లు ప్రభుత్వం ప్రకటించడాన్ని బట్టి, దీటైన సన్నాహాలకు లోటుండదన్న అంచనాలు దారుణంగా దెబ్బతిన్నాయి. నిరుటి ఖరీఫ్‌లో ధాన్యోత్పత్తి దాదాపు 84లక్షల టన్నులతో పోలిస్తే, దగాచేసిన ఈ ఏటి ఖరీఫ్‌ దిగుబడి 30లక్షల టన్నులకు పైగా తరుగు పడనుందంటున్నారు. అందుకే రబీలో 50లక్షల టన్నులకు పైగా దిగుబడుల్ని ఉద్దేశించి ప్రణాళికలు సిద్ధపరచినట్లు రాష్ట్ర వ్యవసాయశాఖ మొన్నీమధ్య సందడి చేసింది. తీరా విత్తన సరఫరా తీరుతెన్నులు చూడబోతే- మూడడుగులు ముందుకు, ఆరడుగులు వెనక్కు చందంగా అఘోరించాయి. దెబ్బ మీద దెబ్బ తినకుండా, రైతాంగం స్త్థెర్యం చెదిరిపోకుండా, ఏ పరిస్థితికైనా సన్నద్ధంగా ఉండాల్సిన యంత్రాంగమిప్పుడు చేష్టలు దక్కి దిక్కులు చూస్తోంది. రబీ పంటకాలంలో వరితోపాటు శనగ, మినుము, పొద్దుతిరుగుడు, జొన్న, మొక్కజొన్న, వేరుశనగ, పెసర, మినుములాంటి రకాల్నీ సాగు చేయడం పరిపాటి. గోదావరి డెల్టా దుస్థితి కొన్ని ఇతర ప్రాంతాలకూ దాపురిస్తే వరికి ప్రత్యామ్నాయాలేమిటన్న మేధోమథనం ముందే జరిగి ఉండాల్సింది. ఆ స్పృహే లేని వ్యవసాయ శాఖ జిల్లాలవారీగా ఆరుతడి పంటల వైపు మొగ్గు వ్యక్తమవుతున్న దశలో విత్తనాల కోసం గంగవెర్రులెత్తడం చూసి రైతుల గుండెలు అవిసిపోతున్నాయి. ఒక్క ఉభయ గోదావరి జిల్లాల్లోనే మినుము సాగుకు 50వేల క్వింటాళ్లకు పైగా విత్తనాలు అవసరం కాగా- వాటిని సరఫరా చేసేదెప్పుడు, రైతాంగం గట్టెక్కేదెన్నడు? 

అసాధారణ పరిస్థితుల్లో అసాధారణ పరిష్కారాలనే అన్వేషించాలి. అలాంటి చురుకు, చేవ మచ్చుకైనా కానరాని పాలన యంత్రాంగ నిర్వాకం రైతులోకాన్నీ, జనసామాన్యాన్నీ కడగండ్ల సుడిగుండంలోకి ఈడ్చుకుపోతోంది. గంపెడాశలు పెట్టుకున్న ఖరీఫ్‌ వంచించిపోగా- తొలుత కరవు రక్కసి , ఆపై వరద ఉద్ధృతి అన్నదాతల బతుకులపై బాకులు దూశాయి. ఇంచుమించు వెయ్యిమండలాల్లో క్షామ పరిస్థితుల మూలాన- అప్పోసప్పో చేసి దూసి తెచ్చిన పెట్టుబడుల్నీ, దిగుబడుల్నీ రైతులు కోల్పోయారు. వ్యవసాయశాఖ తాపీగా నష్టతీవ్రత నివేదిక రూపొందించి పెట్టుబడి రాయితీలు సిఫార్సు చేశాక జీఓ జారీ అయిందేతప్ప- కరవు సహాయ చర్యలు వూపందుకోనేలేదు. వరద నష్టాల దరిమిలా ముట్టజెప్పాలని వ్యవసాయ శాఖ సూచించిన రాయితీల పైనా నేటికీ ఉలుకూ పలుకూ లేదు. కౌలురైతుల బాగోగుల్ని పట్టించుకున్న నాథుడే లేడు. నిన్నకాక మొన్న అల్పపీడన ప్రభావంతో కురిసిన అకాల వర్షాల బారినపడి గుండె చెరువైన వరి, శనగ, పొగాకు, పత్తి రైతులు ఆపన్నహస్తంకోసం నిరీక్షిస్తున్నారు. ఆంధ్రప్రదేశ్‌లో 82శాతం రైతు కుటుంబాలు దా'రుణ' పద్మవ్యూహంలో చిక్కి సొమ్మసిల్లి పోతున్నాయని జాతీయ నమూనా అధ్యయనం లోగడే హెచ్చరించినా, వ్యవస్థాగత రుణవసతి మెరుగుపడనేలేదు. ఏ కారణంగానైనా పంట కోల్పోయిన రైతన్న సరైన బీమా రక్షణా కొరవడీ అప్పుల వూబిలో కూరుకుపోయే దుస్థితి బలవన్మరణాల్ని ప్రేరేపిస్తోంది; జాతి ఆహార భద్రతనే బలిపీఠంపైకి నెడుతోంది. ఇప్పటికే బియ్యం, పప్పులు, ఉప్పులు, నూనెలు, ఉల్లిపాయలు... వేటికవే జనం జేబుల్ని కాల్చేస్తున్నాయి. గోదాముల్లో నిల్వల నుంచి అయిదు లక్షల టన్నుల బియ్యాన్ని, పదిహేనులక్షల టన్నుల గోధుమల్ని బహిరంగ మార్కెట్లోకి పంపిణీ చేస్తామంటున్న కేంద్ర వ్యవసాయమంత్రి దీర్ఘకాలిక చర్యల వూసెత్తడమేలేదు. రాష్ట్రంలో ఎప్పుడూ బియ్యం కొరత రానివ్వబోమన్న ఇక్కడి మంత్రి సత్తముల ఉద్ఘాటనలు చెల్లని కాసులేనని నిరూపిస్తూ ధరాసంక్షోభం వినియోగదారుల నెత్తిన ఉరుముతోంది. తెలుగురైతు దేశంలోనే మొనగాడని మునగచెట్టు ఎక్కించిన ఏలుబడి- అసలుకే ఎసరు పెడుతోంది! 
  
 
 
 
 
 
 
 
 
 
 
  
 
 
