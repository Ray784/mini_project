హాకీ ఫలితానికి సిగ్గుచెందాం: ఐఒఎ

బీజింగ్‌ ఒలింపిక్స్‌కు ఇండియా అర్హత పొందలేకపోవడం మాకు సిగ్గుచేటు అనిపించింది' భారత ఒలింపిక్‌ సంఘం (ఐఒఎ) ప్రధాన కార్యదర్శి రణధీర్‌ సింగ్‌ చెప్పారు. అయితే, భారత హాకీ సమాఖ్య (ఐహెచ్‌ఎఫ్‌)ను విమర్శించడానికి ఆయన వెనుకాడారు. 'హాకీ పరిస్థితి బాగాలేదు. ఇతర క్రీడల పరిస్థితి అంతే' అని రణధీర్‌ సింగ్‌ శుక్రవారం ఢిల్లీలో మీడియా సిబ్బందితో అన్నారు. అయితే, భారత హాకీ సమాఖ్యపై ఐఒఎ కఠిన చర్య తీసుకుంటుందా అనే ప్రశ్నకు సమాధానం ఇవ్వకుండా ఆయన దాటవేశారు. వాస్తవానికి ఐఒఎ ప్రధాన కార్యదర్శి యథాప్రకారం క్రీడల మంత్రిత్వశాఖపైన, ప్రభుత్వంపైన విమర్శనాస్త్రాలు సంధించడానికి సిద్ధపడి మీడియా సమావేశానికి వచ్చారు. కాని మీడియా సిబ్బంది కొన్ని ఇబ్బందికర ప్రశ్నలు అడిగేసరికి ఆయన తన వైఖరిని మార్చుకోవలసి వచ్చింది. భారత క్రీడా రంగం దుస్థితికి ప్రభుత్వానిదే బాధ్యత అని రణధీర్‌ సింగ్‌ ముందుగా వ్యాఖ్యానించారు. 'ఒలింపిక్స్‌ కేవలం ఐదున్నర నెలల దూరంలో ఉంది. శిబిరాలు సమస్యలతో సతమతం అవుతున్నాయి. హాకీ జట్టు అర్హత పొందలేకపోయింది. అయితే, షూటింగ్‌, ఆర్చరీ, ఇతర శిబిరాల పరిస్థితి ఏమిటో చూడండి' అనే వ్యాఖ్యలతో రణధీర్‌ సింగ్‌ మీడియా సమావేశాన్ని ప్రారంభించారు. అయితే, ప్రభుత్వంపై విమర్శలను వినడానికి మీడియా సిబ్బంది సిద్ధంగా లేరనే విషయాన్ని ఆయన గ్రహించలేదు. 'ఐహెచ్‌ఎఫ్‌ విషయమై ఏమి చేయబోతున్నారు' అని మీడియా ప్రశ్నించినప్పుడు సమాఖ్య నిర్వహణలో ఐఒఎ జోక్యం చేసుకోజాలదని, అది స్వతంత్ర ప్రతిపత్తి గల సంస్థ అనే సమాధానంతో తప్పించుకోబోయారు. 'మీరు ఏమీ చేయలేకపోతే ఈ విలేకరుల గోష్ఠిని ఎందుకు ఏర్పాటు చేశారు' అని ప్రశ్నించడంతో రణధీర్‌ సింగ్‌ మీడియా వద్ద యాదాలాపంగా ప్రవర్తించజాలనన్న విషయాన్ని గ్రహించి తన పంథా మార్చుకున్నారు. 'ఇది సమష్ఠి భాధ్యత. ఈ సంక్షోభానికి మనమంతా బాధ్యులమే. మీరు (మీడియా), మేము, ఈ క్రీడతో సంబంధంలో ఉన్న ప్రతి ఒక్కరూ' అని ఆయన అన్నారు. ఈ మాటలకు జర్నలిస్టులు వెంటనే స్పందించి హాకీ పరాభవానికి తాము బాధ్యులం కామని స్పష్టం చేశారు. 'ఐహెచ్‌ఎఫ్‌, ఐఒఎలదే బాధ్యత' అని వారు అన్నారు. ఈ మొత్తం వ్యవహారాన్ని ఐఒఎ పరిశీలిస్తున్నదని చెపుతూ జర్నలిస్టులను శాంతపరచడానికి రణధీర్‌ ప్రయత్నించారు. 'మేము ఈ విషయాన్ని చాలా తీవ్రమైనదిగా పరిగణిస్తున్నాం. అసలేమి జరిగిందో తెలుసుకునేందుకు ఐహెచ్‌ఎఫ్‌తో సమావేశం కాబోతున్నాం' అని ఆయన చెప్పారు. 'మరి ఐహెచ్‌ఎఫ్‌ గుర్తింపును ఐఒఎ రద్దు చేస్తుందా? లేక 1970 దశకంలో రాజా భలీంద్ర సింగ్‌ ఐఒఎ అధ్యక్షుడుగా ఉన్నప్పుడు చేసిన విధంగా దానిని (ఐహెచ్‌ఎఫ్‌ను) రద్దు చేస్తుందా' అని మీడియా ప్రశ్నించింది. ఈ ప్రశ్న రణధీర్‌ను ఇరకాటంలోకి నెట్టింది. 'ఇప్పటి పరిస్థితి భిన్నమైనది. అది సాధ్యం కాదని భావిస్తున్నాను. అయినా ఐహెచ్‌ఎఫ్‌ అధికారులను మాత్రమే ఎందుకు నిందించాలి. క్రీడాకారులతో సహా ప్రతి ఒక్కరూ బాధ్యులే' అని రణధీర్‌ సింగ్‌ అన్నారు. ఈ వ్యాఖ్య మీడియా సిబ్బందికి మరింత ఆగ్రహం కలిగించింది. 'క్రీడాకారులను నిందించకండి' అంటూ జర్నలిస్టులు అరిచారు. దీనితో కంగు తిన్న రణధీర్‌ వెంటనే మాట మార్చి 'లేదు. లేదు. నేను క్రీడాకారులను తప్పు పట్టడం లేదు. అంతా బాధ్యులమే' అని అన్నారు. కాగా, భారత హాకీ జట్టుతో పాటు కోచ్‌గా చిలీ వెళ్ళేందుకు రిక్‌ చార్లెస్‌వర్త్‌కు ప్రభుత్వం అనుమతి ఇవ్వలేదని చెప్పి రణధీర్‌ సింగ్‌ ఈ సమావేశంలో ప్రతి ఒక్కరినీ ఆశ్చర్యచకితులను చేశారు. కాని, జట్టుతో పాటు చార్లెస్‌వర్త్‌ వెళ్ళకూడదని కోరుకున్నది ఐహెచ్‌ఎఫ్‌ అని మీడియా చెప్పినప్పుడు రణధీర్‌ సింగ్‌ తన మాటలను తిరిగి మార్చుకున్నారు.
 

 
 
 
 
 
 
 
 
 
 
 
 
  
 
  
 
  
 
 
 
 
 
 
 
 
 

Newindpress - Indiavarta - Kannada Prabha - Dinamani - Malayalam Varikha - AP Weekly - Cinema Express - Tamilan Express
 

This site is owned and managed by Express Network Private Ltd.
No part of this site should be used in any other media without prior permission.
PRIVACY POLICY   
e-mail: info@andhraprabha.com
 
 
  
 
 
 
 
 
 
