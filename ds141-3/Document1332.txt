విఫల ప్రయోగాలు
ఆత్రగాడికి బుద్ధి మట్టు అన్న సామెతకు తగ్గట్టే ఉంది రాష్ట్ర సర్కారు ధోరణి! భారీ ప్రచారార్భాటం నడుమ ఏడాదిన్నరక్రితం ఆరున్నరవేల 'సక్సెస్‌' ఉన్నత పాఠశాలల్లో ప్రవేశపెట్టిన సి.బి.ఎస్‌.ఇ. (కేంద్రీయ మాధ్యమిక విద్యామండలి) పాఠ్యాంశాల్ని వచ్చే విద్యా సంవత్సరంనుంచి తొలగించాలని ప్రభుత్వం అధికారికంగా నిర్ణయించింది. భిన్నశ్రేణుల అధికారులు, ఉపాధ్యాయవర్గాలు ఎవరెంతగా వద్దు మొర్రో అని మొత్తుకుంటున్నా పట్టించుకోకుండా 2008-09 విద్యా సంవత్సరంలో బలవంతాన రుద్దిన ప్రయోగం బెడిసికొట్టిందని నెలల తరబడి సంకేతాలు ప్రస్ఫుటమవుతున్నాయి. సి.బి.ఎస్‌.ఇ. సిలబస్‌తో కూడిన ఆంగ్లమాధ్యమంలో చేరిన ఆరో తరగతి విద్యార్థుల సంఖ్య తొలుత లక్షా 60వేలు. ఏడో తరగతికి వచ్చేసరికి వారి సంఖ్య 10వేలు తగ్గిందని విద్యాశాఖ అంచనా. వాస్తవంలో, వచ్చీరాని ఆంగ్లంలో కఠిన పాఠ్యాంశాల బోధన తీరుతెన్నులకు బెదిరి 'సక్సెస్‌' పాఠశాలల్ని వీడిపోయినవారి సంఖ్య మరింతగా ఉంటుందని అనధికారిక విశ్లేషణ. రాష్ట్ర సిలబస్‌ కోరి వ్యయభారానికోర్చి అయినా తమ పిల్లల్ని ప్రైవేటు పాఠశాలల్లో చేర్పించడానికి తల్లిదండ్రులు మొగ్గుతున్న నేపథ్యంలో- రెండో ఏడాది 'సక్సెస్‌' పాఠశాలల్లో ప్రవేశాలు 50శాతందాకా పడిపోయాయి. బోధన సిబ్బందికి శిక్షణ లేమి, మౌలిక సదుపాయాల కొరత మూలాన పలు సమస్యలు తలెత్తుతున్నాయని గ్రహించి ముఖ్యమంత్రి రోశయ్య విద్యామంత్రిత్వశాఖనుంచి వాస్తవిక సమీక్షకు ఆదేశించడం తెలిసిందే. విస్తృతస్థాయి అభిప్రాయ సేకరణలో నిగ్గుతేలిన యథార్థం సి.బి.ఎస్‌.ఇ. పాఠ్యాంశాలు ఇటు విద్యార్థులకు- అటు ఉపాధ్యాయులకు సైతం కొరుకుడు పడటంలేదని. అత్యధికులు రాష్ట్ర పాఠ్య ప్రణాళికకే ఓటేసిన దృష్ట్యా- దుందుడుకు నిర్ణయాన్ని ఉపసంహరించుకోవడం మినహా రాష్ట్ర సర్కారుకు గత్యంతరం లేకపోయింది. 
గ్రామీణ ప్రాంత విద్యార్థులకు మెరుగైన భవిష్యత్తును లక్షించి ఎవరు అవునన్నా కాదన్నా కేంద్రప్రభుత్వ పథకం (సక్సెస్‌) కింద ఆంగ్ల మాధ్యమంలో సమాంతర బోధన చేపడతామని పంతంపట్టిన రాష్ట్ర సర్కారుకు నేడీ భంగపాటు, స్వయంకృతం. విద్యలాంటి ముఖ్య రంగానికి సంబంధించి ఏ బాధ్యతాయుత ప్రజాప్రభుత్వమైనా ఆచితూచి నిర్ణయం తీసుకోవడం సముచితం. ఆరో తరగతితో ప్రారంభించి ఏడాదికొక అంచెను విస్తరిస్తూ ఇంటర్మీడియట్‌ వరకు సి.బి.ఎస్‌.ఇ. పాఠ్యాంశాల బోధన యోచన దశలోనే- దానిపట్ల తీవ్ర వ్యతిరేకత వ్యక్తమైంది. ఉన్నత విద్యామండలి సైతం రాష్ట్ర పాఠ్య ప్రణాళికపట్ల ఆసక్తి కనబరుస్తుంటే, పాఠశాలల్లో సి.బి.ఎస్‌.ఇ. బోధనపై ప్రభుత్వానికి పెరపెర ఎందుకన్న ఆక్షేపణల్నీ వ్యూహకర్తలు లక్ష్యపెట్టలేదు. రాష్ట్రవ్యాప్తంగా 95శాతం ప్రైవేటు పాఠశాలలు ఆంగ్లంలో బోధన సాగిస్తుంటే, 98శాతం సర్కారీ బడుల్లో పాఠాలు తెలుగులోనే చెప్పడంవల్ల పేద విద్యార్థులు నష్టపోతున్నారన్న వాదనను రాష్ట్రాధినేతగా వై.ఎస్‌. భుజాలకు ఎత్తుకున్నారు. పనిలో పనిగా, సి.బి.ఎస్‌.ఇ. పాఠ్యాంశాల్నీ రుద్దడం 'సక్సెస్‌' పథకంనుంచి భారీగా నిధులు రాబట్టడానికేనన్న విమర్శల్ని పాలకపెద్దలు దులపరించేసుకున్నారు. తీరా ఏటా కోటివంతున ఆరున్నరవేల ఉన్నత పాఠశాలలకు రూ.6500కోట్ల మేర వార్షిక నిధుల హామీ తుస్సుమంది. పర్యవసానంగా ప్రతి పాఠశాలలోనూ ఆంగ్ల ప్రయోగశాలల ఏర్పాటు, నిఘంటువుల పంపిణీ, శ్రవణ పరికరాల సరఫరా లాంటివన్నీ చతికిలపడ్డాయి. సుమారు 45వేల మంది ఉపాధ్యాయులకు బొటాబొటీగా రెండువారాలపాటు ప్రత్యేక శిక్షణ పేరిట జరిపిన తంతు మొదట్లోనే పరిహాస భాజనమైంది. తెలుగులో చదివిన ఉపాధ్యాయులు జటిలమైన సి.బి.ఎస్‌.ఇ. పాఠ్యాంశాల్ని ఆంగ్లంలో బోధించాలంటే కనీసం ఏడాది శిక్షణ అవసరమన్న నిపుణుల సిఫార్సుల తరవాతా- ఆ కీలక పార్శ్వాన్ని ప్రభుత్వం నిర్లక్ష్యం చేయడం అసలుకే ఎసరుపెట్టింది. 

మొన్న నవంబర్ల్లో రాష్ట్ర విద్యా పరిశోధన శిక్షణ మండలి (ఎస్‌.సి.ఇ.ఆర్‌.టి.) జరిపిన అధ్యయనం సందర్భంగా- విద్యార్థులు, ఉపాధ్యాయులు, తల్లిదండ్రుల్లో అత్యధికులు సి.బి.ఎస్‌.ఇ.ని వద్దంటూనే ఆంగ్ల మాధ్యమాన్ని స్వాగతించడం విశేషం. ఉపాధ్యాయ సంఘాలు, ఎమ్మెల్సీలతో నిర్వహించిన సదస్సులోనూ- పదో తరగతి దాకా రాష్ట్ర పాఠ్యప్రణాళికే అభిలషణీయమన్న దృఢాభిప్రాయం ప్రస్ఫుటమైంది. చిన్నప్పటినుంచీ తెలుగులో చదువుతున్న గ్రామీణ బాలబాలికల గ్రహణశక్తిని, అవగాహన సామర్థ్యాన్ని సరిగ్గా మదింపు వేయకుండానే ఆంగ్ల మాధ్యమంలో సి.బి.ఎస్‌.ఇ. పాఠ్యాంశాల బోధనకు ఉరకలెత్తడం కచ్చితంగా పొరపాటు. అటు పాఠ్యపుస్తకాల్నీ హుటాహుటిన సమకూర్చలేకపోవడం, ఇటు బోధన సిబ్బందికి సమగ్ర శిక్షణ సంగతి గాలికొదిలేయడం అంతకన్నా పెద్ద తప్పిదాలు. ప్రణాళికాబద్ధ కసరత్తు జరపకుండా, నిర్దుష్ట వ్యూహం సిద్ధపరచకుండా కార్యాచరణకు ఆరాటపడితే ఫలితాలు ఇలాగే ఉంటాయి. గ్రామీణ ప్రాంత విద్యార్థుల స్థాయీ సామర్థ్యాలు ఇనుమడింపజేయాలన్న చిత్తశుద్ధే సర్కారుకుంటే చేయాల్సింది ఎంతో ఉంది. రాష్ట్రవ్యాప్తంగా దాదాపు 24వేల పాఠశాలలు కనీస సౌకర్యాలకు నోచుకోని దుస్థితిలో అలమటిస్తున్నట్లు ఆ మధ్య ప్రభుత్వమే ఉన్నత న్యాయస్థానానికి నివేదించింది. వాటిలో గ్రామ ప్రాంతాల్లో నెలకొన్నవాటి పరిస్థితి మరీ తీసికట్టు. కొరతల కొలిమిలో సర్కారీ బడులు కునారిల్లుతున్న అవ్యవస్థ- చేరువలో ప్రభుత్వ పాఠశాల ఉన్నా తమ సంతానాన్ని చేర్పించడానికి అల్పాదాయవర్గాలూ బెంబేలెత్తేలా చేస్తోంది. సకల వసతులూ సమకూర్చి, ఉపాధ్యాయ ఖాళీల్ని సత్వరం భర్తీ చేయాలేగాని, సర్కారీ బడుల్లో పాఠశాల విద్య- మట్టిలో మాణిక్యాల్ని వెలికితీస్తుంది! 
