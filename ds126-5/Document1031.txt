ద్రాక్షారామ, తూర్పు గోదావరి జిల్లా, రామచంద్రాపురం మండలానికి చెందిన గ్రామము. కాకినాడకి 32 కి.మీ దూరములోను, రాజమండ్రికి 60 కి.మీ దూరములోను వున్నది.

 
ద్రాక్షారామం గోదావరి ఒడ్డున వుంది. దీనిని దక్షిణ కాశి అంటారు. ఇక్కడగల భీమేశ్వరాలయం పంచారామాలలో వొకటి. ఇక్కడ భీమేశ్వరస్వామి లింగాకారంలో వున్నాడు. లింగం సగభాగం నల్లగా, సగభాగం తెల్లగా వుంటుంది. అర్థనారీశ్వరుడు అనటానికి ఇది నిదర్శనం అంటారు. ఇక్కడ లింగం కూడా 60 అడుగుల ఎత్తు ఉంటుంది. పై అంతస్తులోకి వెళ్ళి పూజలు జరపాలి.

ఇక్కడగల వినాయకుడి తొండం కుడి చేతిమీదుగా వుంటుంది. కాశీలోని విశ్వేశ్వరాలయంలో వినాయకుడికి కూడ అలాగే వుంటుంది. దక్షప్రజాపతి ఇక్కడ యజ్ఙం చేశాడు కనుక దాక్షారామం అన్నపేరు వచ్చిందని ప్రతీతి.

తారాకాసురుని కంఠంలో అమృత లింగం వుండేది. అది వుండగా అతన్ని జయించలేరని దానిని ఛిన్నం చేయాడానికి దేవతలు కుమారస్వామిని ప్రార్థించారు. కుమారస్వామి దెబ్బకు అది 5 ముక్కలైంది. ఒకటి దాక్షారామంలో , రెండవది అమరారామం (అమరావతి) లో, మూడవది క్షీరారామం (పాలకొల్లు)లో నాలుగవది సోమారామం ( గుణుపూడి, భీమవరం)లో అయిదవది కుమారారామం ( సామర్లకోట దగ్గరగల భీమవరం) లో పడ్డాయట.

శాతవాహన రాజైన హాలుని కాలానికే ఈ ఆలయం వున్నట్లు లీలావతీ గ్రంధం అన్న ప్రాకృతభాషా కావ్యంలో పేర్కొన్నారు. . ఈ ఆలయాన్ని, సామర్లకోటలోని భీమేశ్వరాలయాన్ని చాళుక్య రాజయిన భీముడు నిర్మించాడని చెబుతారు. అందుకె ఈ రెండు గుళ్ళు ఒకే రీతిగా వుండటమేగాక, రెంటి నిర్మాణానికి ఉపయోగించిన రాయికూడ ఒకటేరకంగా వుంటుంది. ఈ క్షేత్రాన్ని గురించిన ప్రశంస శ్రీనాధకవి భీమేశ్వర పురాణంలో వివరించాడు. దుష్యంతుడు, భరతుడు, నలుడు, నహషుడు ఈ స్వామిని అర్చించారని వ్రాశాడు.

మాణిక్యాంబిక అన్న బాలిక స్వామికి తనను తాను అర్పించుకొని ఆయనకు దేవేరి అయినట్లు భీమేశ్వర దండకంలో వుంది. ఈమె గుడికూడ యిక్కడ వుంది. ఈమె పరాశక్తి అవతారం. భీమేశ్వరాలయానికి వెళ్లే యాత్రికులు మాణిక్యాంబ గుడికి కూడా వెళతారు. స్వామి ఊరేగింపును కూడా మాణిక్యాంబ గుడి చుట్టూ త్రిప్పి తీసుకువెళ్ల్టం ఆచారం.

భీమేశ్వరాలయం శిల్ప సంపదకు పేరు పొందింది. మహా శివరాత్రికి ఇక్కడ గొప్ప ఉత్సవం జరుగుతుంది.

తిట్టుకవిగా ప్రసిద్ద నందిన వేములవాడ భీమకవి " ఘనుడన్ మేములవాడు వంశజుడు, ద్రాక్షారామ భీమేశునందనుడన్.... " అని చెప్పుకొన్నాడు. అతనికి కవిత్వం అబ్బటం స్వామి ప్రసాదం అయి వుండవచ్చు.

ఎంతో మంది తెలుగు కవులు శ్రీ భీమేశ్వరస్వామికి తమ పద్యాలలో కీర్తించినారు.వాటిలొ ఈమధ్య వచ్చిన "దక్షారామ భీమేశ్వర శతకం" ఒకటి. దీనిని ప్రొఫెసర్ వి.యల్.యస్. భీమశంకరం రచించారు.


