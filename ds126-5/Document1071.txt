6  భీమశంకరలింగం

సహ్య పర్వతం యొక్క శిఖరాలలో ఒకదాని పేరు డాకిని.  ఆ కొండపై భాగంలో పరమశివుడు భీమశంకర జ్యోతిర్లింగంగా వెలిశాడు.  భీమానది ఇక్కడే పుట్టింది.  అది పుట్టినచోట శివలింగం ప్రక్కభాగం నుంచి కొద్ది కొద్దిగా ప్రవహిస్తుంటుంది.  భీమశంకరుడు శాకిని, డాకిని మోదలైన రాక్షస సమూహాలతో సేవించబడుతూ ఉన్నాడని పురాణవచనం.

యాత్రామార్గం

బొంబాయి దగ్గరలోని పూనావరకు రైలులో వెళ్ళి పూనాలో బస్సు ఎక్కి 75 కి.మీ. ప్రయాణం చేసి "డాకిని భీమశంకరం" క్షేత్రాన్ని చేరాలి.  ఆయాత్రికులకు వసతులు అంతగా లేని ఈ క్షేత్రనికి పూనా నుండి ప్రతిరోజూ ఐదారు బస్సులు వస్తాయి.  ఆలయం చుట్టూ అరణ్యం దట్టంగా ఉంటుంది.  లోయలో నిర్మించబడిన ఈ ఆలయానికి ప్రక్కనే ఉన్న కోనేరులొ స్నానం చేసి భీమశంకరుని సేవించుకోవచ్చు. 

పురాణగాథ

పూర్వం భీముడనే పేరుగల రాక్షసుడు తన తల్లియైన కర్కటితో ఈ పర్వత శిఖరంమీద నివసిస్తూ ఉండేవాడు.  వాడు ఒకనాడు తల్లిని "అమ్మ నా తండ్రి ఎవరు? ఎక్కడున్నాడు? నీవు ఈ కొండమీద ఒంటరిగా ఉండడానికి కారణం ఏమిటి" అని ప్రశ్నించాడు.  అప్పుడు కర్కటి కుమారునితో "నాయనా లంకా రాజ్యానికి ప్రభువైన రావణాసురుని తమ్ముడైన  కుంభకర్ణుడు మీ తండ్రి, పరాక్రమవంతులైన నీ తండ్రిని, పెదతండ్రిని దుర్మార్గుడైన శ్రీరాముడు సంహరించాడు.  నా తండ్రి కర్కటుడు, తల్లి పుష్కసి.  నా మొదటి భర్త విరాధుడు.  అతనిని కూడా ఒకప్పుడు శ్రీరాముడే సంహరించాడు.

ఒకనాడు నా తల్లిదండ్రులు అగస్త్యమహర్షి శిష్యుడైన సుతీక్ష్ణుడు అనేవాడిని తినబోయారు.  తపస్సంపన్నుడైన వాడు కోపంతో నా తల్లిదండ్రులను భస్మం చేశాడు.  నేను దిక్కులేని దానినై బిక్కుబిక్కుమంటూ కాలం గడుపుతున్నాను.  అప్పుడు ఒకనాడు ఇక్కడికి వచ్చిన కుంభకర్ణుడు నన్ను బలవంతంగా చేపట్టాడు.  ఆ విధంగా నీవు జన్మించావు.  నీ తండ్రి మహావీరుడు కనుక తండ్రిని మించిన కొడుకువై నీ వంశానికి పేరు తీసుకొనిరా" అని చెప్పింది.

తల్లి మాటలు విన్న భీముడు కోపంతో వణికిపోయాడు.  తన వంశాన్ని నాశనం చేసిన విష్ణుమూర్తినీ, ఆయన భక్తులనూ సర్వనాశనం చేయాలని కంకణం కట్టుకున్నాడు.  దేవతలను, మహర్షులను మట్టుపెట్టాలని పట్టుబట్టాడు.  బ్రహ్మదేవుని గురించి వేయి సంవత్సరాలు ఘోరమైన తపస్సు చేశాడు.  అప్పుడు బ్రహ్మ ప్రత్యక్షమై ఆ రాక్షసునికి అంతులేని పరాక్రమాన్ని, అనంతమైన ధైర్యాన్ని వరంగా ప్రసాదించాడు.

వరగర్వంతో భీమాసురుడు దేవలోకం  మీదికి దండెత్తి దేవేంద్రుని ఓడించి దేవలోకాన్ని ఆక్రమించుకొన్నాడు. ఆ తరువాత భూలోకమంతా తిరిగి సాధువులైన భక్తులను, మహర్షులను  బాదించాడు.  ఆ కాలంలో కామరూప దేశాన్ని సుదక్షిణుడు అనే రాజు పరిపాలిస్తండేవాడు.  ఆయన గొప్ప శివభక్తుడు.  అఖండమైన తపస్సంపన్నుడు.  భీమాసురుడు అతనిపై దండెత్తి అతనిని కారాగారంలో బందించాడు.  శివభక్తుడైన సుదక్షిణుడు కారాగారంలోనే మట్టితో ఒక లింగాన్ని చేసి పూజిస్తూ నిరంతరం శివపంచాక్షరి మంత్రాన్ని జపిస్తూ ఉండేవాడు.  ఒకరోజు భీమసురుడు ఆ రాజును సమీపించి "ఓరీ బుద్ధిమాలినవాడా ఈ జపములేమిటి? ఈ శివపూజలేమిటి? ఇకపై ఈ పిచ్చిపనులు మాను" అని గర్జించాడు.  అయినా ఆ రాజు ఇవి ఏమీ పట్టించుకొకుండా శివపూజలో నిమగ్నమైపోయాడు.   రాక్షసుడికి వళ్ళు మండింది.  పళ్ళు పటపట కొరుకుతూ కత్తిని తీసి "మూర్ఖుడా ఏమీ మాట్లాడవు! నిన్నే!" అని అరిచాడు.  రాజు నెమ్మదిగా కళ్ళు తెరిచి "రాక్షసరాజా మనకు కనిపించే చరాచర జగత్తునకంతటికి పరమశివుడే ప్రభువు.  అతడే ఈ ప్రపంచానికి కర్త.  భరించేది అతడే, హరించేది అతడే.  నేనా జగత్పత్తిని సేవిస్తున్నాను.  నీ గర్జనలు, గాండ్రింపులు నన్ను ఏమీ చేయలేవు" అన్నాడు.  అంతటితో భీముడు మరింత మండిపడుతూ వికటాట్టహాసంతో కత్తిని ఝుళిపిస్తూ "ఈ లోకానికి వీడేనా కర్త? వీడేనా రక్షించేది? ఇప్పుడు ఈ లింగాన్ని నా కత్తితో ముక్కలు ముక్కలు చేస్తాను.  తనను తాను రక్షించుకోమను" అంటూ కత్తినెత్తి శివలింగాన్ని నరకబోయాడు. అంతలో శివలింగం నుండి శివుడు ఆవిర్భవించి, ఆ రాక్షసుని భస్మం చేశాడు. సుదక్షిణుడు భక్తిపారవశ్యముతో శివుని పాదాలపై పడి నమస్కరించి ఎన్నో విధాలుగా స్తుతించాడు.   పరమశివుని కరుణాకటాక్షం వలన లోకాలకు భీమాసురుని పీడ విరగడయ్యింది.  ఇంద్రుడు మొదలైన దేవతలంతా తమ తమ స్థానాలను అలంకరించారు.  సుదక్షిణుడు తన రాజ్యాన్ని పొంది ఎప్పటివలెనే పరిపాలించసాగాడు.  నారదుడు మొదలైనవారి కోరికమేరకు జ్యోతిర్లింగరూపిగా అక్కడే నెలకొన్న పరమశివుడు భీమశంకరునిగా భక్తుల పూజలందుకొన్నాడు.  

చూడవలసిన ప్రదేశాలు

ఇతిహాసం ప్రకారం 'అసురజాతి"కి సాధనా కేంద్రంగా ఉన్న ఈ క్షేత్రానికి మిగిలిన జ్యోతిర్లింగ క్షేత్రాలతో పోలిస్తే యాత్రీకుల రద్దీ చాలా తక్కువ.  మహరాష్ట్ర కన్నడ దేశాల భక్తులు తరచు ఈ క్షేత్రాన్ని దర్శిస్తూ ఉంటారు.

ఈ క్షేత్రంలో మోక్షగుండం, భీమానది, సంగమస్థానం, కమలజాదేవి ఆలయం మొదలైనవి చూడవలసిన ప్రదేశాలు. 
