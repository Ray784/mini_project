9  విశ్వేశ్వరలింగం

విశ్వేశ్వర జ్యోతిర్లింగం పురాణ ప్రసిద్ధమైన కాశీనగరంలో ఉన్నది.  కాశీక్షేత్రానికి వారణాసి, మహాశ్మశానం, ఆనందకాననం, అవిముక్తం, రుద్రావాసం, ముక్తిభూమి, శివపురి, క్షేత్రపురి, కాశిక మెదలైన పేర్లున్నాయి.  "వరణ" "అసి" అనే రెండు నదులు రెండు ప్రక్కల ఈ క్షేత్రానికి ప్రవహించటం వల్ల దీనికి వారణాసి అనే పేరు వచ్చినట్లు కనబడుతుంది.
మొక్షదాయకమైన ఏడు క్షాత్రాలలో కాశీ ప్రసిద్ధి పొందింది.  వేదాలలోను, పురాణాలలోను కాశీక్షేత్రం యొక్క మహిమ గొప్పగా వర్ణించబడింది.  స్కాంద పురాణంలోని కాశీఖండం ఈ క్షేత్రాన్ని గురించిన అసంఖ్యాకమైన వివరాలను తెలియచేస్తుంది.
ప్రళయ కాలంలో పరమేశ్వరుడు, కాశీనగరాని, తన త్రిశూలంమీద నిలబెట్టాడని చెబుతారు.  "కాశ్యాంతు మరణాన్ముక్తిః" అనే సూక్తివలన ఈ క్షేతంలో మరణిస్తే ముక్తి తప్పక లభిస్తుందని తెలుస్తొంది.  ఈ క్షేత్రంలో మరణించిన వారికి కాశీ విశ్వనాథుడు కుడిచెవిలో తారకమంత్రాన్ని ఉపదేశిస్తాడని పురాణాలు చెబుతున్నాయి.
యాత్రామార్గం
దేశంలోని అన్ని ప్రధాన నగరాలనుంచి కాశీ క్షేత్రానికి వెళ్ళటానికి రైలు సదుపాయాలున్నాయి.  విజయవాడ నుంచి ఈక్షేత్రం వెళ్ళేవారు కాజీపేట, నాగపూర్, ఇటార్సీ, అలహాబాద్ మీదుగా వెళ్ళవలసి ఉంటుంది.
పురాణగాథ

చిత్ స్వరూపుడైన పరమశివుడు ఈ ప్రపంచాన్ని సృష్టించాలని అనుకున్నప్పుడు సగుణ రూపములో శివస్వరూపుడుగా ఆవిర్భవించాడు.  స్త్రీ పురుష రూపాలలో ప్రకటీకృతమైన ఆ పరబ్రహంమే శక్తిగాను, శివుడుగాను రూపొందారు.  ఆ శివశక్తులు ప్రకృతి పురుషులను సృష్టించారు.  ప్రకృతి, పురుషుడు ఇరువురూ తమ తల్లిదండ్రులను తెలుసుకోలేక విచారిస్తున్నారు.  అదే సమయంలో నిర్గుణ పరబ్రహ్మ అయిన పరమశివుడు అక్కడ ప్రత్యక్షమై "మీరిద్దరూ తపస్సు చేయండి బ్రహ్మాండాన్ని సృష్టించండి" అని చెప్పాడు. 
"ప్రభూ తపస్సు చేయటానికి అనువైన స్థానం ఏది" అని ప్రశ్నించారు ప్రకృతి పురుషులు.  అప్పుడు పరమశివుడు ఐదు కోసుల పరిమితి గల ఒక సుందరమైన నగరాన్ని వారికి నిర్మించి ఇచ్చాడు.  ఆ మహానగరం ఆ పురుషునికి దగ్గరలో ఆకాశంలో నిలబడింది.  ఆ నగరమే కాశీక్షేత్రం.  పురుషుడే శ్రీమహావిష్ణువు.
విష్ణుదేవుడు కాశీనగరం నుండి సృష్టి చేయాలని సంకల్పించి చాలా సంవత్సరాలపాటు తపస్సు చేశాడు.  ఆ సమయములో అలసిపోయిన ఆయన శరీరం నుండి అసంఖ్యాకమైన స్వేదజలధారలు ప్రవహించి విశాలమైన ఆకాశంలో వ్యాపించాయి.  ఆ విచిత్రమైన దృశ్యాన్ని చూచి విష్ణువు ఆశ్చర్యంతో శిరస్సును కంపించాడు.  అప్పుదీతని కుడిచెవి నుండి ఆభరణం (మణిభూషణం) జారిపడింది.  అది పడిన ప్రదేశమే "మణికర్ణిక" అనే మహాతీర్థమయ్యింది.  మహత్తరమైన ఆ జలరాశిలో కాశీనగరం మునిగిపోవటం మొదలయ్యింది.  అప్పుడు పరమశివుడు కాశీపట్టణాన్ని తన త్రిశూలంపైన ధరించాడు.  మహావుష్ణువు తన భార్య అయిన ప్రకృతితో అక్కడ నిద్రంచాడు.  అప్పుడు ఆయన నాభినుంచి చతుర్ముఖబ్రహ్మ ఆవిర్భవించాడు.  ఆయన శివాఙ్ఞను పొంది బ్రహండాన్ని సృష్టించాడు.  
ఆ సందర్భంలో మహావిష్ణువు అణువుకంటే చిన్న, బ్రహ్మాండముకంటే పెద్ద అయిన పరమాత్మ స్వరూపుడగు పరమశివుని ఎన్నో విధాల స్తుతించాడు.

శ్రీమన్నారాయణుని స్తోత్రానికి పరమశివుడు సంతుష్టుడై, బ్రహ్మ, విష్ణు మెదలైనవారి ప్రార్థనను మన్నించి విశ్వేశ్వర జ్యోతిర్లింగంగా వారణాసిలో కొలువుతీరాడు.  

చరిత్ర

సోమనాథ క్షేత్రం లాగానే ముస్లింల దండయాత్రకు గురియైన ఈ కాశీక్షేత్రం కూడా వారిచే ఎంతగానో పీడింపబడింది.  సోమనాథ జోతిర్లింగం లాగే విశ్వేశ్వర జోతిర్లింగం కూడ హిందువులకు ప్రాణపదం కావటంవల్ల ఆలయానికి వున్న ముడిమాన్యాలు భోగభాగ్యాలు మహారాజులకన్న గొప్పగా ఉండేవి.  అందువల్ల ఆయా రాజులు తరచు వీటిపైన విరుచుకుపడేవారు.

క్రీ.శ. 11వ శతాబ్ది పూర్వార్థం నుండి 17వ శతాబ్ది ఉత్తరార్థం వరకు సుమారు 600 సం. రాలకు పగా ఎన్నో దాడులకు గురి అయినప్పటికీ స్వర్ణమయమై భక్తులకు బంగారు బాటను చూపించే ఈ క్షేత్రంలో శ్రీ విశ్వేశ్వర ఆలయం ఇప్పుడు కూడా స్వర్ణదేవాలయంగానే వెలుగొందుతోంది.
చూడవలసిన ప్రదేశాలు

కాశీక్షత్రంలో అసంఖ్యాకమైన పుణ్య తీర్థాలు ఉన్నాయి.  వాటిలో విశ్వనాథ జ్యోతిర్లింగం, బిందుమాధవస్వామి, కాలభైరవుడు, కుమారస్వామి, గంగా, అన్నపూర్ణాదేవి, మణికర్ణికా ఘట్టం ముఖ్యమైన ప్రదేశాలని పురాణ వచనం చెబుతోంది.

మానవ శరీరంలో హృదయ స్థానానికి ఎంతటి ప్రాధాన్యం ఉన్నదో భారతదేశంలోని కాశీనగరానికి అంతటి ప్రాధాన్యం ఉన్నది.  భక్తులకు కావలసినన్ని సదుపాయాలు, వసతులు ఉన్న ఈ క్షేత్రంలో విశ్వనాథలింగాన్ని భక్తులు దర్శించుకోవడమేకాక తాకి నమస్కరించికోవచ్చు.







