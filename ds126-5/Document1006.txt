10 త్ర్యంబకేశ్వరలింగం

నాసిక్ మండలంలోని సహ్య పర్వతశిఖరం మీద వెలసియున్న త్ర్యంబకేశ్వర్ జ్యోతిర్లింగం ప్రపంచ ప్రఖ్యాతి గాంచింది.  ఆ పరిసరాలలోనే పంచవటి ఉన్నది.  లక్ష్మణుడు, శూర్పణఖకు ముక్కు, చెవులు కోసిన ప్రదేశమే పంచవటి.  రావణాసురుడు సీతను అపహరించినది కూడా ఈ ప్రదేశంలోనే.  ఇక్కడికి కొద్దిదూరంలో ఉన్న బ్రహ్మగిరి మీద గోదావరి నది పుట్టింది.  భక్తుల పాపాలను పోగొట్టుటలో ఉత్తర భారతదేశంలోని గంగానది ఎలా ప్రసిద్ది గాంచినదో దక్షిణ భారతదేశంలోని గోదావరినది అంతటి ప్రసిద్దిగాంచినది.  గంగానది అవతరించటానికి భగీరథుని తపశ్శక్తి కారణం కాగా, గోదావరినది ఆవిర్భవించడానికి గౌతమహర్షి త్యాగఫలం కారణమయ్యింది.  అందువల్లనే గంగానదికి "భాగీరథి" అని పేరువచ్చినట్లు గోదావరికి "గౌతమి" అని పేరు వచ్చింది.

గోదావరి, గౌతమ మునీంద్రుల ప్రార్థనవల్ల భక్తవత్సలుడైన శివుడు త్ర్యంబకేశ్వర రూపంలో ఇక్కడ వెలసియున్నడు.  ఈ ఆలయంలో మూడు చిన్నచిన్న లింగాకృతులు ఉన్నాయి.  వాటిని బ్రహ్మ, విష్ణు, శివాత్మకమైన వాటిగా భక్తులు భావిస్తారు.
యాత్రా మార్గం

మహారాష్ట్రలో ఉన్న ఈ జ్యోతిర్లింగాన్ని చూడటానికి బొంబాయి నగరం నుండి నాసిక్ వరకు 184 కి.మీ. లు రైలులో ప్రయాణించి అక్కడి నుండి 30 కి.మీ.లు బస్సులో ప్రయాణించి ఈ క్షేత్రాన్ని చేరవచ్చు.
పురాణగాథ
గౌతముడు తపస్సంపన్నుడైన మహర్షి.  ఆయన ధర్మపత్ని అహల్యాదేవి. బ్రహ్మగిరి శిఖరంమీద గౌతముడు అహల్యతో కలసి 1000 సం.రాలు కఠోరమైన తపస్సు చేశాడు.  ఇది ఇలా ఉండగా ఒకప్పుడు అనావృష్ఠి కారణంగా దేశం నాలుగు మూలలా కరువుకాటకాలు వచ్చాయి.  త్రాగటానికి నీరుకానీ, తినటానికి తిండిగానీ లేక ప్రజలు మలమలా మాడిపోయారు.  పశువులకు గడ్డిలేక ఒక్కొక్కటి అంతరించి పోయాయి.  చెట్టు, చేమలు ఎండిపోయాయి.  నేల భీటలు వారింది.  ఒక్కమాటలో చెప్పలంటే ప్రపంచమంతా పాడుపడినట్లు అయ్యింది.
దేశంలోని ఆ పరిస్థితి గౌతముని మనస్సును కదిలించివేసింది.  కరుణామయుడైన గౌతముడు, వరుణదేవుని గురించి ఆరునెలలు తపస్సు చేశాడు.  వరుణుడు ప్రత్యక్షమై "మహర్షీ నీ తపస్సుకు కారణం గ్రహించాను.  నీవు చిన్న సరస్సు ఒకటి నిర్మించుకో, నేను దానిని నిండుగా అయ్యేలా చేస్తాను.  అందులోని నీటిని ఎంతవాడినా తరగక అక్షయమై ఉంటుంది అని చెప్పి అంతర్థానమయ్యాడు.
గౌతముడు సరస్సును నిర్మించాడు.  వరుణదేవుని అనుగ్రహం వలన అది అక్షయ జలంతో నిండిపోయింది.  గౌతముడు ఆ నీటితో తన నిత్యకృత్యాలు నెరవేర్చుకుంటూ జపహోమాలు, పూజలు మొదలైనవి యథావిధిగా చేసుకొంటున్నాడు.  ఈ సరోవరంలోని నీటివల్ల పరిసర ప్రాంతమంతా చెట్లు చిగిర్చి పచ్చపడింది.  పశువులకు, పక్షులకు సుఖజీవితం లభించింది.  ఆ సరస్సున చుట్టూ ఒక చక్కని తపోననం తయ్యారయ్యింది. ఎక్కడెక్కడి ఋషులు అక్కడికి వచ్చి చేరారు.  మునులంతా గౌతమాశ్రమం చుట్టూ వర్ణశాలలను నిర్మించుకుని కాలం సుఖంగా గడపసాగారు.
ఇది ఇలా ఉండగా ఒకరోజు ఋషుల భార్యలు గౌతముని భార్య అయిన అహల్యాదేవితో కారణం లేకుండానే తగాదాపడ్డారు.  అంతటితో ఆగక తమ భర్తలను గౌతమునిపైకి పురికొల్పారు.  విశ్వాసం లేని ఆ ఋషులు గౌతముని మీదికే కయ్యానికి కాలుదువ్వారు.  చివరకు గౌతమునికి హాని తలపెట్టారు.  అయినా ఋషుల దూషణలనుగానీ రోషంతో కూడిన తీవ్రపదజాలాన్ని గానీ గౌతముడు లెక్కపెట్టక సహనంతో ఉన్నాడు.   అతని సహనం వారి కోపాన్ని వేయింతలు చేసింది.  చివరకు చెడ్డవారైన ఆ ఋషులు గౌతముని పంటపొలాలలోనికి ఆవుని తోలారు.  ఆవు పంటను పాడుచేయుట చూచి గౌతముడు ఒక గడ్డిపరకతో ఆవుని అదలించాడు.  ఆ గడ్డిపరక ఆవును తాకినంతనే ఆ ఆవు గిరగిర తిరిగి నేలపైకొరిగి మరణించింది.  ఈవిధంగా ఋషులు చేసిన కుట్ర అని గౌతముడు ఊహించలేదు. ఆవు నేలపై పడిన వెంటనే సమయంకోసం వేచి చూస్తున్న ఆ ఋషులందరూ పరుగు పరుగున గౌతమునివద్దకు వచ్చి గోహత్య చేసినందుకు గౌతము మహర్షిని రకరకాలుగా నిందించారు.  అహంకారంవల్ల కళ్ళు మూసుకుపోతున్నయా! అని నిలదీశారు.  అంతేకాక తక్షణమే ఆ వనాన్ని వదలి వెళ్ళిపోవలసినదని శాసించారు.  ధర్మమూర్తి అయిన గౌతముడు చేసేదిలేక భార్యతొ కలసి ఆశ్రమాన్ని వదలి కొంతదూరం వెళ్ళి అక్కడ ఒక కుటీరాన్ని నిర్మించుకొన్నాడు.  మునులంతా అహంకారంతో గౌతముని కుటీరానికి వెళ్ళి "ఓయీ గౌతమా నీ తలపై గోహత్యా పాతకం తాండవిస్తొంది.  నీ ముఖం చూస్తేనే పంచ మహాపాపాలు అంటుకుంటాయి.   నీ దర్శనంవల్ల అష్టకష్టాలు సంప్రాప్తిస్తాయి.  నీవు మాకు దగ్గరలో ఉన్నందువల్ల మేము చేసే యఙ్ఞయాగాదులకు దేవతలు హాజరుకావటంలేదు.  హోమంలో వేసే పదార్థాలు దేవతలకు కానీ పితృదేవతలకు కానీ చెందటంలేదు.  అందువల్ల ఇక్కడ ఉండే అర్హత నీకులేదు.  నీ పాపానికి ప్రాయశిత్తం చేసుకో" అని గర్జించారు.  గౌతముడు "మునులతో నా పాపానికి ప్రాయశ్చిత్తం కూడా మేరే చెప్పండి అన్నాడు.  అప్పుడు ఋషులు గౌతముని చూచి "నీవు మూడుసార్లు భూప్రదక్షిణం చేసిరావాలి.  ఒక నెలకాలం ఏ విధమైన ఆహారం తీసుకోకుండా తపోదీక్ష సాగించాలి.  ఈ బ్రహ్మగిరి చుట్టూ 101సార్లు తిరిగి రావాలి.  ఇక్కడకు గంగను తీసుకొనిరావాలి.  ఆ నీటితో కోటి శివలింగాలకు అభిషేకం చేసి పూజించాలి.  తరువాత 100 బిందెల నీటితో శివుని అభిషేకించాలి.  అప్పటికి గానీ నీ గోహత్యాపాతకం తీరదు" అని కఠోరంగా పలికారు. గౌతముడు ఋషుల అదేశాన్ని శిరసావహించాడు.  వాళ్ళు చెప్పిన పనులన్నీ కొనసాగించాడు.  భార్యతో కలసి బ్రహ్మగిరిపైన పార్థివలింగాకారములో ఉన్న పరమశివుని భక్తితో పూజించాడు.  గౌతముని ధర్మాసక్తికి, దైవభక్తికి, సహనానికి శివుడు సంతోషించి ప్రమథగణంతో సహా ప్రత్యక్షమై గౌతమునితో "నీ భక్తికి మెచ్చాను.  నీ కోరిక తీర్చటానికే వచ్చాను.  కావలసిన వరం ఏమిటి కోరుకో" అన్నాడు.  గౌతముడు ఆనందంతో ప్రభూ నీ దర్శనం వలన నా జన్మ తరించినది.  నాకు ఇంకేమీ వద్దు" అని శివుని పాదాలు పట్టుకోని ప్రార్థించాడు.  శివుడు "నీవు మునులలో శ్రేష్ఠువు.  నీ తోడి ఋషులు నీ గొప్పతనాన్ని సహించలేక అఙ్ఞానముతో నిన్ను హింసించారు.  వారిని క్షమించు" అన్నాడు.  అందుకు గౌతముడు "స్వామీ వారు నాకు చాలా ఉపకారం చేశారు.  లేకుంటే మీ దర్శనభాగ్యం నాకు కలిగేది కాదుగదా" అన్నాడు.
గౌతముని శాంత స్వభావానికి పరమశివుడు సంతోషించి "గౌతమా ఇదిగో నీ కోరికను అనుసరించి గంగను ప్రసాదిస్తున్నాను.  ఈ గంగ గౌతమి అనే పేరుతో నీ కీర్తిప్రవాహంలాగా ప్రవహిస్తుంది.  నేను త్ర్యంబకేశ్వర జ్యోతిర్లింగ రూపంతో ఈ గౌతమీ తీరంలో ఉండి నీవంటి భక్తులను అనుగ్రహిస్తాను" అని అంతర్థానమయ్యాడు.
ఋషులంతా గౌతముని పాదాలపై పడి క్షమించమని వేడుకున్నారు.  దేవతలంతా సంతోషించారు.  అప్పటినుండి గంగ "గౌతమి" పేరుతో ప్రవహిస్తూ భూమిని పవిత్రం చేస్తోంది.  శివుడు త్ర్యంబకేశ్వర రూపంతో ఆ తీరంలో విరాజిల్లుతున్నాడు.
చూడవలసిన ప్రదేశాలు

ఈ క్షేతంలో "గోరక్ నాథ్" తపస్సు చేసిన గుహ, గౌతముని 108 లింగాలున్న గుహ చూడవలసినవి.  100 మెట్లు ఎక్కాలి.  కొండ క్రింద ఙ్ఞానేశ్వరుని సోదరుడైన సోపాన్ దేవ్ సమాధి ఉన్నది.

ఆలయనికి కొంచెం దూరంలో "పాపనకుండం' ఉంది.  అందులోని గోదావరి  జలంలో స్నానం చేసి త్ర్యంబకేశ్వరుని సేవిస్తారు.  త్ర్యంబకేశ్వరుని లింగం విచిత్రంగా ఉంటుంది.  పానుపట్టంమీద లింగం ఉండదు.  మూడు ప్రక్కల కళ్ళు చెక్కబడి ఉన్నాయి.  భక్తులు స్వామిని గోదావరి జలంతో అభిషేకించవచ్చు.  అద్దములో ప్రతిబింబాన్ని చూడవచ్చు.  పరశురామమందిరం, కుశావర్తం, కృష్ణుని గుడి, గంగా గోదా ఆలయం, గౌతముని ఆశ్రమం మెదలైనవి కూడా ఈ క్షేతంలో చూడదగినవి.
ో అభిషేకించవచ్చు.  అద్దములో ప్రతిబింబాన్ని చూడవచ్చు.  పరశురామమందిరం, కుశావర్తం, కృష్ణుని గుడి, గంగా గోదా ఆలయం, గౌతముని ఆశ్రమం మెదలైనవి కూడా ఈ క్షేతంలో చూడదగినవి.

