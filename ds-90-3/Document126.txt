 నేనో క్రికెట్‌ పిచ్చోణ్ణి

అది కుస్తీవీరుల కుటుంబం. వారికి క్రికెట్టంటే మా చెడ్డ చిరాకు. మరి ఎలా కలిగిందో ఆ కుటుంబంలోకి ఓ చిన్నారికి జెంటిల్మన్‌ గేమ్‌పై చెప్పలేని మమకారం ఏర్పడింది. ఎట్టిపరిస్థితుల్లో తాను క్రికెటరే కావాలనుకున్నాడు. కుస్తీ వీరుల కుటుంబంలో పుట్టిన ఈ కుర్రాడు తమ వంశానికి మరింత పేరు ప్రఖ్యాతులు తెస్తాడని వారు కోరుకున్నారు. అయితే క్రికెట్‌నే శ్వాసించిన ఈ కుర్రాడు ఒలింపిక్స్‌లో కుస్తీ స్వర్ణం తెచ్చినా రాని పేరును ఒక్కసిరీస్‌తోనే సంపాదించుకున్నాడు. ఆస్ట్రేలియా సిరీస్‌లో అద్భుతంగా రాణించిన ప్రవీణ్‌కుమార్‌ ఈ మధ్యే జరిగిన ఐపిఎల్‌ వేలంలో కోటీ పాతిక లక్షలు పలికిన విషయం తెలిసిందే. ఆస్ట్రేలి యాతో ఇటీవలే ముగిసిన సిరీస్‌లోని నాలుగు వన్డేల్లో రెండు మ్యాన్‌ ఆఫ్‌ ది మ్యాచ్‌ అవార్డులు దక్కించుకున్న ప్రవీణ్‌కుమార్‌ సక్సెస్‌ స్టోరీ ఇది. విరిగిన అట్టల్ని బ్యాట్‌లా మలుచుకుని క్రికెట్‌ ఆడేవాడినని చెప్పుకొచ్చాడు. తాను క్రికెట్‌ ఆడడం కుటుంబంలో ఎవరికీ ఇష్టంలేదు కాబట్టి బ్యాట్‌ కోసం వారిని డబ్బులు అడిగేవాడిని కాదన్నాడు. 

తన చిన్ననాటి విశేషాలు ప్రవీణ్‌ మాటల్లోనే... నేను ఐదోతరగతిలో ఉండగా క్రికెట్‌ తొలిసారిగా ఆడాను. మా ఇంటి మేడపై దొరికిన విరిగిపోయినచెక్కతీసుకుని దగ్గర్లోని కార్పెంటర్‌ దగ్గరికి వెళ్లి ఒక్క రూపాయిచ్చి దాన్ని బ్యాట్‌లా చేయించుకున్నా. రెండురూపాయల చొప్పున పందాలు పెట్టుకుని మా పక్క గల్లీ టీమ్‌తో మ్యాచ్‌లు ఆడి గెలిచేవాళ్లం. అసలు నాకు క్రికెట్టంటే ఎంత పిచ్చో చెప్పలేను. అదలావుంచితే నేనింత ఉన్నతస్థితికి చేరతానని ఏనాడూ కనీసం ఊహించనైనా లేదు. ఎంత పేరు, డబ్బు సంపాదించినా, ఎన్ని విజయాలు దక్కినా నేనెప్పటికీ ఇలాగే ఉండాలని భగవంతుణ్ణి కోరుకుంటున్నా. డబ్బుందన్న అహంకారం నా దరిచేరకుండా జాగ్రత్తపడతాను. అలాగే కపిల్‌దేవ్‌లా గొప్ప ఆల్‌రౌండర్‌గా పేరు సంపాదించుకోవాలన్నది నా కోరిక. కపిల్‌దేవ్‌ స్థాయికి నేను సరిపడకపోయినా, అతను సాధించిన దానిలో ఏ కొంచెం సాధించినా నాకు అదే చాలు...అని ప్రవీణ్‌ చెప్పుకొచ్చాడు. కాగా ఉత్తరప్రదేశ్‌కు చెందిన ప్రవీణ్‌కుమార్‌ను ఈ మధ్య రాష్ట్రప్రభుత్వం ఘనంగా సత్కరించి, పదిలక్షల నగదు బహుమతితో పాటు 'కాన్షీరామ్‌ ఖేల్‌రత్న అవార్డు'ను కూడా అందజేసిన విషయం తెలిసిందే.
 
 
