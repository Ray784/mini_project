ఎందుకోసమీ చర్చలు?
కుక్కతోక వంకరకు సరిపోలికైన పాకిస్థాన్‌తో ఎప్పటికైనా సయోధ్య సాధ్యమా? ఇండియాపై విషం కక్కే ఉగ్రవాద భుజంగాలకు నేటికీ పాలుపోస్తున్న పాకిస్థాన్‌కు చర్చల పేరిట మరోసారి స్నేహహస్తం చాస్తూ కేంద్రం తీసుకొన్న నిర్ణయం మన్మోహనమా? దేశవ్యాప్తంగా ఆలోచనాపరుల్ని కలచివేస్తున్న ప్రశ్నలివి. 2008 నవంబరునాటి ముంబయి మహాఘాతుకం నేటికీ హృదయశల్యమై బాధిస్తూనే ఉంది. అది జరిగిన దాదాపు ఏడునెలలకు పాక్‌ అధ్యక్షుడు జర్దారీతో రష్యాలో భేటీ అయిన ప్రధాని మన్మోహన్‌సింగ్‌- 'పాక్‌ గడ్డమీద భారత వ్యతిరేక ఉగ్రవాదాన్ని అనుమతించరాదన్న అంశాన్ని స్పష్టం చెయ్యదలచుకొన్నాను' అంటూ నిక్కచ్చిగా మాట్లాడారు. ముంబయి దురాగతానికి సూత్రధారుల్ని పట్టివ్వడంలో తోడ్పాటునందించనంతకాలం పాక్‌తో చర్చల ప్రసక్తేలేదని మన్మోహన్‌ లోగడే కుండ బద్దలుకొట్టారు. అలాంటిది, విదేశాంగ కార్యదర్శుల స్థాయి చర్చలకు ఇండియాయే ఎందుకు ప్రతిపాదించినట్లు? ముంబయి దాడుల దర్యాప్తులో సహకరించేందుకు పాక్‌ ఏ కొద్దిపాటి చర్యలు తీసుకొన్నా- ఇస్లామాబాద్‌తో సాధారణ సంబంధాల పునరుద్ధరణకు ఇండియాకు అనుకూల వాతావరణం ఏర్పడుతుందని విదేశాంగమంత్రి కృష్ణ వారం రోజుల క్రితం ప్రకటించారు. ఆ మర్నాడే కేంద్రం కార్యదర్శుల స్థాయి చర్చల ప్రతిపాదన చేసింది. సరిహద్దుల్లో విచ్ఛిన్న శక్తులు పొంచి ఉన్నాయని వాటి ఉగ్రవాద దుశ్చేష్టలకు కాశ్మీర్‌ దెబ్బతింటోందని ముఖ్యమంత్రుల సదస్సులో మొన్ననే ప్రధాని స్పష్టీకరించారు. కొన్ని నెలలుగా ఉగ్రవాదుల చొరబాట్లు ఏ తీరుగా పెరిగాయో హోంమంత్రి చిదంబరం వెల్లడించారు. అయినా, కార్యదర్శుల స్థాయి చర్చల పునరుద్ధరణకు కేంద్రం ఇదే సరైన సమయమని ఎలా భావించింది? ముంబయి దాడుల తరవాత చర్చలు వీలుకాదంటూ మొహం చాటేసిన ఇండియాయే కాళ్ల బేరానికి వచ్చిందన్నట్లుగా పాక్‌ నాయకగణం వ్యాఖ్యలు- పుండుమీద కారం చల్లుతున్నాయి. నేటి భారత్‌ చొరవకు అగ్రరాజ్యం ఒత్తిడే కారణమన్న అనుమానాలూ ప్రబలంగా వినిపిస్తున్నాయి. 
దక్షిణాసియాను శాంతిమండలంగా తీర్చిదిద్దాలంటే, పాకిస్థాన్‌తో స్నేహసంబంధాలు పటిష్ఠం కావాలన్నది భారత ప్రధానుల ఆలోచన. పుష్కరకాలంగా బస్సు యాత్రల్లో, శిఖరాగ్ర సదస్సుల్లో గళాలు మారినా ఒకటే స్నేహగీతాలాపన! ఉగ్రవాదం, కాశ్మీర్‌ మొదలు సర్‌క్రీక్‌, సియాచిన్‌ల దాకా ఎనిమిది అంశాల అజెండా ఏనాడో సిద్ధమైంది. ఫలానా అంశంపై ఉభయులకూ ఆమోదయోగ్య పరిష్కారం కుదురుతోందనేంతలో ఎక్కడో ఒకచోట భయానక ఉగ్రవాద దాడితో చర్చల ప్రక్రియ పట్టాలు తప్పుతోంది. 2006లో సియాచిన్‌ హిమసానువుల్ని నిస్సైనికీకరణ చేసేందుకు రంగం సిద్ధమవుతున్న దశలో ముంబయి స్థానిక రైళ్లలో బాంబులు పేలి రెండొందలమందిని పొట్టన పెట్టుకొన్నాయి. తమ భూభాగం మీద భారత వ్యతిరేక కార్యకలాపాల్ని అనుమతించబోమన్న హామీని పాక్‌ నిలబెట్టుకోలేదన్న తీవ్రారోపణలతో చర్చలు అటకెక్కాయి. దరిమిలా జమాత్‌-ఉద్‌-దవా నాయకుడి గృహనిర్బంధం, హర్కతుల్‌ ముజాహిదీన్‌ నేతకు దేహశుద్ధిలాంటి పరిణామాలను పాక్‌ చిత్తశుద్ధికి గీటురాళ్లుగా నాడు మన్మోహన్‌సింగ్‌ ప్రభుత్వం భావించింది. చర్చల్ని పునరుద్ధరించింది. ఇప్పుడు అలాంటి సానుకూల సంకేతాలేవీ లేవే! కాశ్మీర్‌ విముక్తి దినం నాడు ముజఫరాబాద్‌లో జమాత్‌-ఉద్‌-దవా నిర్వహించిన ప్రత్యేక కార్యక్రమంలో హర్కతుల్‌, లష్కరే లాంటి ఉగ్రవాద సంస్థల నేతలంతా హాజరై- ఇండియాపై అలుపెరుగని పోరును ప్రకటించారు. ఆ రోజునే, పాకిస్థాన్‌తో చర్చలకు కేంద్రం పచ్చజెండా ఊపడం కాకతాళీయమనుకోలేం! ఉగ్రవాదంపై పోరుకు ఉమ్మడి వ్యవస్థను నెలకొల్పాలని ఇండియా పాకిస్థాన్లు 2006 సెప్టెంబరులోనే నిర్ణయించాయి. ఉగ్రవాదాన్నే స్వీయ విదేశాంగ విధానంగా మలచిన పాకిస్థాన్‌ అలాంటి నిర్ణయాలకు కట్టుబడుతుందనుకోవడం అవివేకం! 

శాంతిస్థాపనే ధ్యేయంగా పాకిస్థాన్‌ కనీసం చిటికెలు వేసినా ఇండియా సానుకూలంగా స్పందిస్తుందన్న వాజపేయి మాట- నేటికీ మన విదేశాంగ విధానానికి దివిటీ పడుతోంది. పాక్‌తో చర్చలంటే, ఎవరితో మాట్లాడాలో తెలియడం లేదన్న రెండునెలల క్రితం నాటి మన్మోహన్‌సింగ్‌ వ్యాఖ్య- అక్కడి అవ్యవస్థ స్థితికి దర్పణంగా నిలుస్తోంది. పాక్‌ అంతర్గత గందరగోళంపట్ల అంత స్పష్టతగల ప్రధాని ఇప్పుడిలా చర్చలకు తెరతీయడమేమిటి? నిరుడు జులైలో ఈజిప్టులోని షెర్మ్‌ ఎల్‌ షేక్‌ నగరంలో పాక్‌ ప్రధాని గిలానీతో కలసి మన్మోహన్‌ వెలువరించిన సంయుక్త ప్రకటన సంచలనం సృష్టించింది. ఉగ్రవాదంపై చర్యలను సమగ్ర చర్చల ప్రక్రియతో ముడిపెట్టకూడదని చాటిన నాటి ప్రకటన- 'ఉగ్రవాదమే ఇరు దేశాలకూ ప్రధానమైన ముప్పు' అని ముక్తాయించింది. ఉగ్రవాదాన్ని ఉసిగొల్పుతోంది పాకిస్థానే కాగా దాన్నే బాధితురాలిగా గుర్తించిన ప్రధాని- రేపటి చర్చల్లో మన వాదన ఎలా వినిపిస్తారు? బలూచిస్థాన్‌ వివాదాన్ని భారత్‌ మెడకు చుట్టడంలో సఫలమైన పాక్‌- ఎదురుదాడికి దాన్నే ప్రధానాస్త్రంగా చేసుకొంటుందనడంలో సందేహం లేదు. తాలిబన్లు, అల్‌ఖైదా, భారత్‌లో ధ్వంసరచన సాగిస్తున్న ఉగ్రవాద సంస్థల నడుమగల సాన్నిహిత్యాన్ని వివరించిన అమెరికన్‌ కాంగ్రెస్‌ కమిటీ నివేదిక- వాటికి పాక్‌ సైన్యం దన్ను ఎలా ఉందో కూడా ప్రస్తావించింది. 'నీ కంట్లో నా వేలు- నా నోట్లో నీ వేలు' చందంగా ఇండియాను చెండుకుతింటున్న పాకిస్థాన్‌కు అమెరికా వేలకోట్ల రూపాయల ఆర్థిక సాయమందించి తరించిపోతోంది. ఈ వాస్తవాల వెలుగులో- ఎలాంటి ఒత్తిళ్లకూ లొంగక ద్వైపాక్షిక చర్చల్లో జాతి ప్రయోజనాలను కేంద్రం ఎలా కాచుకోనుందో చూడాలి! 
