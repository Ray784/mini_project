అంచనాలు తప్పితే ఇంతే...
అన్నదాతల అర్ధాంతర చావులు జాతికే తలవంపులన్న నేతల గంభీర ఉద్ఘాటనలకు మనదేశంలో ఎన్నడూ కొదవ లేదు. కడగండ్ల సేద్యంతో చితికిపోతున్న రైతుబతుకుల బాగుసేతకంటూ ఎవరెన్ని విధాల వూదరగొట్టినా పథకాల వంటావార్పూ- వట్టి కంటితుడుపు. దేశీయంగా రైతాంగ మరణమృదంగం ఆగనే లేదంటున్న పార్లమెంటరీ అంచనాల సంఘం తాజా నివేదిక ఎలుగెత్తుతున్న చేదు నిజమిది! ఆంధ్రప్రదేశ్‌తోపాటు కర్ణాటక, కేరళ, మహారాష్ట్రల్లోని 31 కరవుపీడిత జిల్లాల్లో ప్రధాని ప్రత్యేక ప్యాకేజీ రూపేణా రైతులకు ఎలాంటి ప్రయోజనమూ చేకూరలేదని కాంగ్రెస్‌ ఎంపీ ఫ్రాన్సిస్కో శార్డినా నేతృత్వంలోని అంచనాల సంఘం కుండ బద్దలుకొట్టింది. రైతుల ఆత్మహత్యలు అధికంగా నమోదవుతున్న జిల్లాల్లో పరిస్థితి కుదుటపరచే నిమిత్తం మూడేళ్లక్రితం రమారమి రూ.17వేల కోట్ల ప్యాకేజీని ప్రధాని మన్మోహన్‌సింగ్‌ అనుగ్రహించడం తెలిసిందే. ఆ జాబితాలోని 16 జిల్లాలు రాష్ట్రానికి చెందినవే. ప్యాకేజీ అమలు తరవాతా రైతుల స్థితిగతుల్లో ఎలాంటి మార్పూ రాలేదని, ఆత్మహత్యలకు అడ్డుకట్ట పడలేదంటున్న పార్లమెంటరీ సంఘం- ఎక్కడి కంతలు అక్కడే ఉన్నాయని సూటిగా వేలెత్తి చూపింది. తప్పులెంచడానికే పరిమితం కాని అంచనాల కమిటీ, పంటలు దెబ్బతిన్నప్పుడు రైతులు నిలదొక్కుకునేలా ప్రత్యామ్నాయ ఆర్థిక ప్రయోజనాలు సమకూర్చాలంటోంది. ప్రైవేటు వడ్డీవ్యాపారుల బారినుంచి చిన్న, సన్నకారు రైతులకు విముక్తి కల్పించి వ్యవస్థాగత రుణసౌకర్యం ఏర్పరచాలనీ పిలుపిస్తోంది. ఆ తరహా విలువైన సిఫార్సులెన్నింటిపైనో సాలీళ్లు కొన్నేళ్లుగా గూళ్లు కడుతున్నాయి. ఉరిమే క్షామమొక్కటే కాదు- రైతు సమస్యల పరిష్కరణలో సరైన విధివిధానాలు కొరవడటమూ చావుడప్పును ఆగకుండా మోగిస్తోంది. 
రైతుల్ని బలవన్మరణాలకు ప్రేరేపిస్తున్న దా'రుణ' సమస్యలు దేశంలో ఏ ఒక్క ప్రాంతానికో పరిమితం కాదన్న వాస్తవాన్ని కేంద్ర వ్యవసాయమంత్రి శరద్‌ పవార్‌ సుమారు మూడేళ్లక్రితం పార్లమెంట్లోనే అంగీకరించారు. 1995నుంచి ఏటా దాదాపు లక్ష ఆత్మహత్యల్లో 16శాతందాకా కర్షకులవేనని అప్పట్లో ఆయన రాజ్యసభకు వెల్లడించారు. దాదాపు ప్రతి రాష్ట్రంలోనూ రైతు ఆత్మహత్యలు వెలుగు చూస్తున్నాయన్న ఒప్పుకోలు దరిమిలా కొన్నాళ్లకే నాలుగు రాష్ట్రాలకు మాత్రమే ప్రత్యేక ప్యాకేజీ ప్రకటించడమేమిటన్న విమర్శలు ఆనాడు మార్మోగాయి. నాటి నమూనా ఔదార్యమూ గురితప్పిందని ఏడాదికే రాధాకృష్ణ సారథ్యంలోని టాస్క్‌ఫోర్స్‌ స్పష్టీకరించింది. స్వయంగా ప్రధానమంత్రే నియమించిన ఆ అధ్యయన సంఘం- బలవన్మరణాలకు దారితీసిన స్థానిక సమస్యల్ని గాలికొదిలేసి, రైతు జనోద్ధరణ లక్ష్యాలతో ప్యాకేజీని వండివార్చారని ఆక్షేపించింది. ప్యాకేజీలో పలు అంశాల అమలు బాధ్యత కట్టబెట్టిన వివిధ శాఖలమధ్య అసలు సమన్వయమే లేదనీ తప్పుపట్టింది. చిన్నకారు రైతుల్ని సమాఖ్యల ద్వారా కూడగట్టి వారికి అవసరమైన రుణాలు, సాంకేతిక పరిజ్ఞానం, మార్కెటింగ్‌ సేవలు అందించాలన్న రాధాకృష్ణ సంఘం- తక్షణ దిద్దుబాటు చర్యల్ని సూచించింది. వాటిని పెడచెవిన పెట్టిన కేంద్రసర్కారు నిర్వాకాన్ని ఇప్పుడు పార్లమెంటరీ అంచనాల సంఘం నివేదిక నిగ్గదీస్తోంది. కరవు, వరద సమయాల్లో 45రోజుల్లోపే బాధితులకు సాయమందించాలన్నది సరికొత్త సిఫార్సుల్లో ఒకటి. రాష్ట్రంలో 971 కరవు మండలాల్ని గుర్తిస్తూ ముఖ్యమంత్రి రోశయ్య ఉత్తర్వులు జారీచేసి 77రోజులు గడిచిపోయాయి. ఆపై రెండంచెల్లో కరవు మండలాల సంఖ్య 1068కి ఎగబాకినా, నేటికీ కేంద్రం పెద్దమనసు చేసుకుంటే ఒట్టు! పాలకశ్రేణి తీరు ఇలా అఘోరిస్తున్నప్పుడు, మన్నికైన సిఫార్సులెన్ని గుట్టలుగా పోగుపడినా- ఎవరికి మేలు? 

రాష్ట్రంలో అన్నదాతల ఆత్మహత్యలు తగ్గుతున్నాయని పక్షంరోజులక్రితం రోశయ్య వ్యాఖ్యానించిన నాడే, ఆదిలాబాద్‌ జిల్లాలో ఇద్దరు పత్తి రైతులు పురుగుమందు తాగి తనువు చాలించారు. అటు కరీంనగర్‌, వరంగల్‌, మెదక్‌ తదితర జిల్లాల రైతు కుటుంబాల్లోనూ అదే మాదిరి కన్నీటి సుడులు! ఇవాల్టినుంచి ఒక్కరైతూ ఆత్మహత్య చేసుకోవడానికి వీల్లేదని పదవీ స్వీకార ప్రమాణం సందర్భంగా ప్రకటించిన వై.ఎస్‌. జమానాలోనే అధికారికంగా 2859 బలవన్మరణాలు నమోదయ్యాయి. దుర్భర స్థితిగతులనుంచి కర్షకలోకాన్ని గట్టెక్కించేందుకు ఉద్దేశించిన జయతీ ఘోష్‌, రామచెన్నారెడ్డి కమిషన్ల సిఫార్సుల స్ఫూర్తికీ స్వామినాథన్‌ మేలిమి సూచనలకీ గొడుగుపట్టడంలో ఘోరవైఫల్యం- అభాగ్య మృతుల సంఖ్యను ఇంకా పెంచుతూనే ఉంది. కౌలురైతులు సహా అందరికీ సంస్థాగత రుణపరపతి చర్యలు, వ్యవసాయదారులకు చౌకలో ఉత్పాదకాలు, ఉత్పత్తుల విక్రయంలో నష్టపోకుండా తగిన తోడ్పాటు... సమర్థ కార్యాచరణకు నోచుకుంటున్నదెక్కడ? రూ.70వేల కోట్ల మేరకు బకాయీల మాఫీ జరిగినా దేశంలో రోజూ 46మంది రైతులు ఆత్మహత్యకు పాల్పడుతూనే ఉన్నారని జాతీయ నేర రికార్డుల బ్యూరో గడచిన డిసెంబర్లో ధ్రువీకరించింది. ప్రధాని ప్యాకేజీ డొల్లతనాన్ని ఎండగట్టిన పార్లమెంటరీ అంచనాల సంఘం నివేదికలోనూ అదే ప్రతిధ్వని! రైతుల ఆత్మహత్యలు ఆగాలంటే పారిశ్రామిక దేశాల్లో మాదిరిగా వారికి ప్రత్యక్ష తోడ్పాటు అందించాలన్న స్వామినాథన్‌ సిఫార్సుపై పాలకపక్షాలు ఇకనైనా దృష్టి సారించాలి. ఉద్యోగుల వేతన నిర్ధారణ తరహాలో వ్యవసాయ ఆదాయ సంఘం రూపుదాల్చి రైతుకు బాసటగా నిలవాలన్న ఆయన కల సాకారం కావాలి. దారుణ రుణగ్రస్తతనుంచి విముక్తి, సకాలంలో వ్యవస్థాగత రుణ వసతి, వ్యవసాయ బీమాలో సంస్కరణలు, శ్రమకు గిట్టుబాటు- ఇవే రైతాంగాన్ని, గ్రామీణ ఆర్థికాన్ని నిలబెట్టేవి. పాలకుల్లో ఆ మౌలిక స్పృహే కరవైంది! 
  
 
 
 
 
 
 
 
 
 
 
  
 
 
