వివేకం లోపించిన భారత జట్టు ఎంపిక: ఆజాద్‌

దక్షిణాఫ్రికాతో టెస్ట్‌ సీరీస్‌ కోసం భారత జట్టు ఎంపిక వివేకరహితమైనది అని మాజీ క్రికెటర్‌, భారత క్రికెట్‌ జట్టు మాజీ సెలక్టర్‌ కీర్తి అజాద్‌ మంగళవారం బీహార్‌లోని దర్భాంగాలో వ్యాఖ్యానించారు. భారత జట్టు సభ్యుల ఎంపికపై అజాద్‌ విలేకరుల వద్ద వ్యాఖ్యానిస్తూ, క్రీడాకారుల నిలకడ, ఆట తీరును బట్టి ఎంపిక జరపాలని అన్నారు. కాని సెలక్టర్లు తమ మెదడును ఉపయోగించలేదని, క్రీడాకారుల ఆట తీరుని విశ్లేషించకుండానే తమ పని పూర్తి కానిచ్చారని అజాద్‌ అన్నారు. కొన్ని తప్పుడు ఎంపికలను అజాద్‌ నిర్దుష్టంగా ప్రస్తావిస్తూ, ఆస్ట్రేలియన్‌ సీరీస్‌లో అత్యధిక సంఖ్యలో పరుగులు చేసిన గౌతమ్‌ గంభీర్‌ను దక్షిణాఫ్రికాతో సీరీస్‌కు పక్కకు పెట్టారని తెలిపారు. జట్టులో యువరాజ్‌ సింగ్‌ ఎంపికు సెలక్టర్లను అజాద్‌ తప్పు పట్టుతూ, ఆస్ట్రేలియాలో పర్యటనలో యువరాజ్‌ ఘోరంగా విఫలుడయ్యాడని చెప్పారు. టెస్ట్‌ క్రికెటర్‌ కావడానికి యువరాజ్‌ సింగ్‌ మరింత శ్రమ పడవలసి ఉంటుందన్న భారత జట్టు చీఫ్‌ సెలక్టర్‌ దిలీప్‌ వెంగ్‌సర్కార్‌ ప్రకటనను అజాద్‌ ప్రస్తావిస్తూ, యువరాజ్‌కు అదే సెలక్టర్‌ టెస్ట్‌ సీరీస్‌కు జట్టులో స్థానం కల్పించడం విచిత్రమని వ్యాఖ్యానించారు. ప్రవీణ్‌ కుమార్‌ అత్యద్భుత బౌలింగ్‌ కారణంగా ఆస్ట్రేలియన్‌ క్రీడాకారులు పెవిలియన్‌ ముఖం పట్టారని, అయితే, అతనికి జట్టులో స్థానం కల్పించలేదని అజాద్‌ పేర్కొన్నారు. గౌతమ్‌ గంభీర్‌, రోహిత్‌ శర్మ, పంకజ్‌ సింగ్‌ వంటి క్రీడాకారులు ప్రశంసనీయంగా ఆడిన తరువాత కూడా వారిని ఎంపిక చేయకపోవడం వల్ల వారి స్థైర్యాన్ని దెబ్బ తీయగలదని అజాద్‌ అన్నారు.
 

