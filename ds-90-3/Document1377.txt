పంథా మారితేనే మన్నన
ఎటుచూస్తే అటు పటు సమస్యలు, సవాళ్లు కమ్ముకొన్న తరుణంలో పార్లమెంటు శీతకాల సమావేశాలకు నేడు తెరలేవనుంది. ఆర్థికమాంద్యం తాలూకు దుష్ప్రభావాలు క్రమంగా కనుమరుగయ్యే ఆశావహ చిన్నెలు పొడగడుతున్నాయని విధాన నిర్ణేతలు ఊరిస్తున్నా- గుణాత్మక మార్పులింకా గోచరించడంలేదు. కేంద్ర, రాష్ట్రప్రభుత్వాల నిష్క్రియకు నిదర్శనంగా జడలు విరబోసుకొన్న ధరోల్బణం ఎప్పటికి అదుపులోకొస్తుందో చెప్పగల నాథుడు లేడు. అసమర్థ వ్యవసాయ మార్కెట్‌ విధానాలవల్లే ఆహారోత్పత్తుల ధరలు పైపైకి ఎగబాకుతున్నాయన్నది కేంద్రసర్కారు ఒప్పుకోలు! దిద్దుబాటు చర్యలు చేపట్టాల్సిందెవరు? అంతర్గత భద్రతకు పెనుసవాలుగా మారిన తీవ్రవాదంపై విస్తృతస్థాయి సమరానికి కేంద్ర బలగాలు సిద్ధమై అబూజ్‌మడ్‌ను చుట్టుముట్టాయి. అమాయక గిరిజనుల ఆవాసాల్ని పారా మిలిటరీ దళాలు అగ్నికి ఆహుతి చేస్తున్నాయన్న కథనాల సాక్షిగా, శాంతిభద్రతల పద్మవ్యూహంలో పౌరహక్కులే మంటగలుస్తున్నాయి. బడుగు రైతుల ఆశల్ని ఖరీఫ్‌లో వర్షాభావం చిదిమేయగా, ఊహాతీతంగా విరుచుకుపడ్డ వరదలు ఆంధ్రప్రదేశ్‌, కర్ణాటకల్ని కల్లోలభరితం చేశాయి. హెచ్‌1ఎన్‌1, గన్యా, డెంగీలాంటి విషజ్వరాల ఉరవడికి ప్రజారోగ్యం గాల్లో దీపమైంది. సంక్షేమరాజ్య భావనను అపహాస్యం చేస్తూ పలు సంక్షోభాలిలా ప్రజాజీవనాన్ని కుళ్లబొడుస్తుంటే- ఉన్నతస్థానాల్లో అవినీతి యథాపూర్వం గజ్జెకట్టి ఆడుతోంది. స్పెక్ట్రమ్‌ కేటాయింపులనుంచి మైనింగ్‌ మాఫియాదాకా ఊడలు దిగిన అవినీతి గత రికార్డులన్నింటినీ బద్దలుకొట్టి, చట్టబద్ధపాలన అస్తిత్వాన్నే ప్రశ్నార్థకం చేస్తోంది. మానవాళిలో ఏడోవంతు జనావళి చరిత్రను నిర్మిస్తున్న వ్యవస్థగా పండిట్‌ నెహ్రూ అభివర్ణించిన భారత పార్లమెంటు, తీరైన చర్చలతో సంక్షోభ పరిష్కార మార్గాలు అన్వేషించాలి. అత్యున్నత శాసన నిర్మాణ వేదిక ఈసారైనా ప్రజల పట్ల తన బాధ్యతను సక్రమంగా నెరవేరుస్తుందా? 
'పార్లమెంటు అంటే కేవలం శాసన నిర్మాణానికే కాదు, అది చర్చలకు వేదిక కూడా'- అన్నది గురుదేవుడు డాక్టర్‌ సర్వేపల్లి మాట. చట్టసభలో పాలక, ప్రతిపక్షాల విధివిహిత బాధ్యతలేమిటన్నది ఇరువర్గాలకూ తెలిసినా వాటిని లక్ష్యపెట్టకపోవడమే అసలు సమస్య! ఈసారి పలు కీలక బిల్లులకు పార్లమెంటు మొహరు వేయించడానికి కేంద్రం సిద్ధమవుతోంది. పుష్కరకాలంగా పెండింగులోపడి కొట్టుమిట్టాడుతున్న మహిళా రిజర్వేషన్‌ బిల్లుకు వందరోజుల్లోగా మోక్షం కల్పిస్తామన్న యు.పి.ఎ.ప్రభుత్వం- గ్రామ, నగర పంచాయతీల్లో స్త్రీలకు సగం స్థానాల రిజర్వేషన్‌ను చట్టబద్ధం చేసే బిల్లులను ప్రవేశపెట్టనుంది. వాటితోపాటు, మైనారిటీల సంక్షేమంకోసం ఏర్పాటుచేయ తలపెట్టిన సమాన అవకాశాల సంస్థ బిల్లు, పన్నుల్లో విప్లవాత్మక సంస్కరణగా మోతెక్కిస్తున్న వస్తుసేవల పన్ను(జిఎస్‌టి)కి సంబంధించిన రాజ్యాంగ సవరణ బిల్లు, అక్టోబరులో జారీచేసిన చక్కెర ఆర్డినెన్స్‌ స్థానే తేదలచిన వివాదాస్పద బిల్లు, ఉన్నత విద్య, విత్తమంత్రిత్వ శాఖలకు చెందిన మరికొన్ని బిల్లులు పార్లమెంటు ముందుకు రానున్నాయి. అవన్నీ కూలంకష చర్చలకు నోచుకోవాల్సినవే. చక్కెరకు కేంద్రం ప్రకటించే ధరను మించి రాష్ట్రం మద్దతు ధర ప్రకటిస్తే- ఆ మొత్తాన్ని రాష్ట్ర ప్రభుత్వాలే సర్దుబాటు చెయ్యాలంటూ తెచ్చిన ఆర్డినెన్స్‌ పార్లమెంటులో కురిపించబోతోంది పిడుగులే! రాజ్యసభలో కాంగ్రెస్‌ మైనారిటీ పక్షం అయినందున ఆ బిల్లును అక్కడ కచ్చితంగా ఓడించడానికి విపక్షం పట్టుదలతో ఉంది. జార్ఖండ్‌ ఎన్నికల నేపథ్యంలో మాజీ ముఖ్యమంత్రి మధు కోడా డైరీలు, ప్రభుత్వరంగ సంస్థల్లో పెట్టుబడుల ఉపసంహరణ, బ్యాంకింగ్‌ సంస్కరణలు తదితరాలన్నీ విపక్షశిబిరం ప్రధానాస్త్రాలు కానున్నాయి. ఎనుబోతుల పోరులో లేగల్లా- సమున్నత పార్లమెంటరీ విలువలు, కీలక చర్చలే నలిగి మలిగిపోతే, జనం గోడుకు ఎవరు జవాబుదారీ? 

'చట్టసభల్లో శ్రుతిమించుతున్న సభ్యుల ప్రవర్తన మధ్యయుగాల్లో పిల్లల్ని బలిగొన్న ఆటలమ్మ లాంటిది... దాన్ని తుడిచిపెట్టాలి... లేకుంటే, అది వ్యవస్థ బతుకునే ప్రశ్నార్థకంగా మారుస్తుంది' అని రాజ్యసభాధ్యక్ష హోదాలో కె.ఆర్‌.నారాయణన్‌ హెచ్చరించారు. ప్రజాందోళనలను తమ గళంలో పలికిస్తూ విపక్షాలు చేసే సభాస్తంభన తరహా నిరసనలు- అంతిమంగా ప్రజలకు జవాబుదారీ కాకుండా తప్పించుకొనే వెసులుబాటును అధికార పార్టీకి కల్పిస్తున్నాయి. లక్షల కోట్ల రూపాయల ప్రజాధనంతో ముడివడిన పద్దులకూ తప్పని 'గిలెటిన్‌' ప్రారబ్ధం చెబుతున్న వాస్తవమిది. భిన్నాంశాలపై విపక్షాల మధ్య పూర్తిస్థాయి ఏకీభావం ఉండకపోవచ్చుగాక- సమశ్రుతి కలసిన సమస్యలపై సర్కారును నిలదీయడంలో ఉమ్మడి వ్యూహం ఉండాలి కదా? కీలక సమాచారాన్ని అందిపుచ్చుకొని, పాలకపక్షం ఇచ్చే నంగినంగి సమాధానాల్ని తుత్తునియలు చేసే వాదనలకు పదునుపెడితే, ఎవరు ఏమిటో ప్రజలకు తెలియకుండా పోతుందా? సభ సజావుగా సాగేలా చూడటంలో విపక్షాన్నీ విశ్వాసంలోకి తీసుకొని ముందడుగేయాల్సిన బాధ్యత అధికార పక్షానిదే! నిరంతరం గొడవలతో సభ అట్టుడికితే కీలక బిల్లులనూ మూజువాణీ ఓటుతో చాపచుట్టేయవచ్చన్న ధోరణి ప్రజాస్వామ్య స్ఫూర్తిని కాలరాసేదే. సభలో సభ్యుల సత్ప్రవర్తనకు మార్గదర్శకంగా స్వర్ణోత్సవవేళ- పార్లమెంటు పల్లవించిన 'అజెండా ఫర్‌ ఇండియా'కు ఎవరూ కట్టుబడటం లేదు. సభ సజావుగా సాగకపోవడంలోనూ, పార్లమెంటరీ ప్రజాతంత్రం పట్ల జన విశ్వాసం సన్నగిల్లడంలోనూ విపక్షాలనే విలన్లుగా చిత్రించే పాలక పక్షాల దొంగాటకానికి 'చెక్‌' చెప్పాలంటే- ప్రతిపక్షాల పంథా సహేతుకంగా మారాలి. పార్లమెంటరీ సత్ప్రమాణాల చట్రానికి లోబడే సభలో నిరసనలు చేసి, అధికార పార్టీ దురన్యాయాల్ని ప్రజల్లోకొచ్చి ఎండగట్టాలి. జనబలం దన్నుతో పాలకపక్ష అక్రమాల్ని నిలదీస్తే- ఎంతటి కొమ్ములు తిరిగిన సర్కార్లు అయినా తలవంచాల్సిందే; తప్పు దిద్దుకోవాల్సిందే! 
  
 
 
 
 
 
 
 
 
 
 
  
 