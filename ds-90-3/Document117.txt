ఐపిఎల్‌ చెన్నై జట్టు అంబాసిడర్‌లుగా సినీ తారలు విజయ్‌, నయనతార

ఇండియన్‌ ప్రీమియర్‌ లీగ్‌ (ఐపిఎల్‌)లో చెన్నై సూపర్‌ కింగ్స్‌ ఫ్రాంచైజీ అయిన ఇండియా సిమెంట్స్‌ సంస్థ తమిళ సినీ (కోలీవుడ్‌) తారలు విజయ్‌, నయనతార తమ స్టార్‌ అంబాసడర్‌లుగా ఉండగలరని మంగళవారం ప్రకటించింది. ఐపిఎల్‌ టి20 లీగ్‌ ఏప్రిల్‌ 23 నుంచి జరగనున్నది. ఇండియా సిమెంట్స్‌ ఎగ్జిక్యూటివ్‌ అధ్యక్షుడు టిఎస్‌ రఘుపతి, బ్రాండ్‌ అంబాసడర్‌ భారత మాజీ కెప్టెన్‌ కె. శ్రీకాంత్‌, చెన్నై సూపర్‌ కింగ్స్‌ సమన్వయకర్త, భారత మాజీ క్రికెటర్‌, సెలక్టర్‌ విబి చంద్రశేఖర్‌ చెన్నైలో విలేకరులతో మాట్లాడుతూ, లీగ్‌ పోటీల సమయంలో స్థానిక జట్టుకు యువత మద్దతు సమీకరించడానికి, జట్టుకు ప్రోత్సాహం ఇవ్వడానికి విజయ్‌ తగిన వ్యక్తి అని పేర్కొన్నారు. తన షూటింగ్‌ కార్యక్రమాల నుంచి తీరిక చేసుకుని విలేకరుల గోష్ఠికి హాజరైన విజయ్‌ మాట్లాడుతూ, నా కుమారుని కారణంగా నేను క్రికెట్‌ ప్రేమికుడిని అయ్యాను. చెన్నై జట్టుకు స్టార్‌ అంబాసడర్‌గా నన్ను ఎంపిక చేసి గౌరవించారు అని చెప్పారు. అయితే, నయనతార నగరంలో లేనందున ఈ విలేకరుల గోష్ఠికి హాజరు కాలేదు. 

ఏప్రిల్‌ 23న చెన్నైలోని ఎంఎ చిదంబరం స్టేడియంలో లీగ్‌ ప్రారంభ మ్యాచ్‌కు తాను కచ్చితంగా హాజరు కాగలనని విజయ్‌ చెప్పారు. తక్కిన మ్యాచ్‌ల సమయంలో కూడా హాజరు కావడానికి ప్రయత్నించి జట్టుకు ప్రోత్సాహం ఇస్తా అని విజయ్‌ హామీ ఇచ్చారు. ఐపిఎల్‌ మ్యాచ్‌లకు మద్దతు ఇచ్చేది యువతే అయినందున ఆ దృష్టితో విజయ్‌ను జట్టుకు స్టార్‌ అంబాసడర్‌గా ఎంపిక చేశామని రఘుపతి వివరించారు.
 

