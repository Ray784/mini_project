 దక్కన్‌ ఛార్టర్స్‌ లోగో ఆవిష్కరణ

ఇండియన్‌ ప్రీమీయర్‌ లీగ్‌ క్రికెట్‌ టోర్నమెంట్‌లో హైదరాబాద్‌ జట్టును చేజిక్కించుకున్న డెక్కన్‌ క్రానికల్‌ సంస్ధ తన జట్టుకు దెక్కన్‌ ఛార్జర్స్‌ అన్న పేరు పెట్టింది. హైటెక్స్‌లో అత్యంత ఆడంబరంగా జరిగిన కార్యక్రమంలో ఈ మేరకు దెక్కన్‌ ఛార్జర్స్‌ సిఇఒ, అధ్యక్షుడైన జె.కృష్ణన్‌ ఈ విషయాన్ని ప్రకటించారు. అనంతరం జట్టు కెప్టెన్‌ వివిఎస్‌ లక్ష్మణ్‌తో పాటు ఇతర ఆటగాళ్ళు, కోచ్‌, మేనేజర్లను కూడా ఆహ్వానితులకు పరిచయం చేశారు. జట్టుకు వైఎస్‌ కెప్టెన్‌గా ఆస్ట్రేలియా మాజీ ఆటగాడు ఆడమ్‌ గిల్‌క్రిస్ట్‌ను నియమించినట్లు ఆయన ప్రకటించారు. వివిఎస్‌ లక్ష్మణ్‌తో పాటు వేణుగోపాల్‌రావ్‌, సంజయ్‌బంగర్‌, అర్డున్‌యాదవ్‌, రవితేజ, ప్రజ్ఞాన్‌ఓజా, కల్యాణకృష్ణ, విజయకుమార్‌, సర్వేస్‌కుమార్‌, హరహరదాస్‌, రోహిత్‌శర్మతో పాటు కోచ్‌ రాబిన్‌సింగ్‌, అసిస్టెంట్‌ కోచ్‌ కన్వల్జిత్‌ సింగ్‌, మేనేజర్‌ శిశిర్‌ హట్టంగడిలను కూడా పరిచయం చేశారు. ఇదే సందర్భంగా జట్టు చిహ్నంగా 'కయ్యానికి కాలుదువ్వుతున్న ఎద్దు లోగోను కూడా ఆవిష్కరించారు. 

అనంతరం, క్రష్ణన్‌ మాట్లాడుతూ, దెక్కన్‌ ఛార్జర్స్‌ ఆధ్వర్యంలో అంతర్జాతీయ క్రికెట్‌ అకాడమీని ప్రారంభించనున్నట్లు ప్రకటించారు. అంతేకాకుండా, పాఠశాల, కళాశాల స్ధాయి నుండి క్రికెట్‌ క్రీడను ప్రోత్సహించేందుకు అవసరమైన అన్నీ చర్యలూ తీసుకుంటామన్నారు. ఆరంభంనుండీ దక్కన్‌ క్రానికల్‌ దినపత్రిక క్రీడలకు మంచి ప్రోత్సాహం ఇస్తున్న సంగతి అందరికీ తెలిసిందేనన్నారు. ప్రజాధరణ గలిగిన అంతర్జాతీయ క్రీడాకారులను కలిగిన దక్కన్‌ ఛార్జర్స్‌ జట్టు ఐపిఎల్‌ పోటీలలో విజయం సాధిస్తుందని ఘంటాపధంగా చెప్పారు. ఈ సందర్భంగా ముంబాయికి చెందిన తొఫిక్‌ ఖురేషీ బృందం అందించిన సంగీతం వీనులవిందుగా సాగింది. అలాగే బాలివుడ్‌ సినీనటి సమీరారెడ్డి నృత్యాలు కూడా ఆహూతులను ఆలరించింది. అనంతరం లక్ష్మణ్‌ తదితరులు విలేఖరులతో కొద్దిసేపు ముచ్చటించారు.
 

