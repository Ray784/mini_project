క్వార్టర్‌ ఫైనల్స్‌లో భూపతి, నౌల్స్‌ జంట

ఇండియన్‌ వెల్స్‌లో జరుగుతున్న 35.89 లక్షల డాలర్ల పసిఫిక్‌ లైఫ్‌ ఓపెన్‌ టెన్నిస్‌ టోర్నమెంట్‌లో పురుషుల డబుల్స్‌లో ఆరవ సీడ్‌ జంట మహేష్‌ భూపతి (ఇండియా), మార్క్‌ నౌల్స్‌ (బహమాస్‌) తమ ప్రత్యర్థులు నికొలాయ్‌ దవిదెంకో (రష్యా), నికొలాస్‌ కైఫర్‌ (జర్మనీ)లపై సునాయాసంగా గెలుపొంది క్వార్టర్‌ ఫైనల్స్‌కు చేరుకున్నారు. రెండవ రౌండ్‌ మ్యాచ్‌లో దవిదెంకో, కైఫర్‌ల నుంచి భూపతి, నౌల్స్‌కు పెద్దగా ప్రతిఘటన ఎదురుకాలేదు. భూపతి, నౌల్స్‌ జంట 63, 63తో గెలిచారు. నాలుగవ సీడ్‌ ఇజ్రేలీ జంట జోనాథన్‌ ఎర్లిచ్‌, ఆండీ రామ్‌, ఫ్రెంచ్‌ క్రీడాకారుడు పాల్‌ హెన్రీ మాథ్యూ, చెక్‌ క్రీడాకారుడు రడెక్‌ స్టెపానెక్‌ మధ్య జరిగే పోటీ విజేతతో భూపతి, నౌల్స్‌ జంట క్వార్టర్‌ ఫైనల్స్‌ ఆడతారు. మరొక క్వార్టర్‌ ఫైనల్‌ మ్యాచ్‌లో ఎనిమిదవ సీడ్‌ లియాండర్‌ పేస్‌ (ఇండియా), పాల్‌ హాన్లీ (ఆస్ట్రేలియా) జంట డేనియల్‌ నెస్టర్‌ (కెనడా), నెనాద్‌ జిమోన్జిక్‌ (సెర్బియా) జంటతో ఆడతారు. కాగా, ఇదే వేదికలో జరుగుతున్న మహిళల సింగిల్స్‌లో 21వ సీడ్‌ భారత క్రీడాకారిణి సానియా మీర్జా ప్రీ క్వార్టర్‌ ఫైనల్‌లో ఐదవ సీడ్‌ స్లొవేకియన్‌ డేనియేలా హంతుచోవాతో తలపడనున్నది. 

నాదల్‌ పురోగమనం 

  ఇది ఇలా ఉండగా, స్పానియార్డ్‌ రఫేల్‌ నాదల్‌ ఈ సంవత్సరం తన తొలి ఎటిపి టైటిల్‌ సాధించే దిశగా పురోగమిస్తున్నాడు. పసిఫిక్‌ లైఫ్‌ ఓపెన్‌ మూడవ రౌండ్‌లో నాదల్‌ 61, 63తో అమెరికన్‌ వైల్డ్‌కార్డ్‌ డోనాల్డ్‌ యంగ్‌ను చిత్తుగా ఓడించాడు. నిరుటి చాంపియన్‌, రెండవ సీడ్‌ నాదల్‌ తన 18 ఏళ్ళ ప్రత్యర్థిపై గంటా 22 నిమిషాలలో గెలుపొందాడు. నాదల్‌ తదుపరి రౌండ్‌లో జో విల్‌ఫ్రైడ్‌ సోంగా (ఫ్రాన్స్‌)తో ఆడతాడు. సోంగా 76, 64తో తోటి ఫ్రెంచ్‌ క్రీడాకారుడు పాల్‌ హెన్రీ మాథ్యూపై గెలిచాడు. ఇతర మ్యాచ్‌లలో మూడవ సీడ్‌ సెర్బ్‌ నొవాక్‌ జొకోవిచ్‌ 63, 62తోజర్మన్‌ ఫిలిప్‌ కోల్‌ష్రైబర్‌ను ఓడించగా, ఐదవ సీడ్‌ స్పానియార్డ్‌ డేవిడ్‌ ఫెర్రెర్‌ 67, 76, 67తో దక్షిణ కొరియా క్రీడాకారుడు లీ హ్యుంగ్‌ తైక్‌ చేతిలో పరాజయం పొందాడు. తొమ్మిదవ సీడ్‌ అమెరికన్‌ జేమ్స్‌ బ్లేక్‌ 63, 64తో స్పానియార్డ్‌ కార్లోస్‌ మోయాను, రిచర్డ్‌ గాస్క్వెట్‌ (ఫ్రాన్స్‌) 62, 61తో జువాన్‌ ఇగ్నేషియో చేలాను ఓడించారు. బ్లేక్‌ నాలుగవ రౌండ్‌లో గాస్క్వెట్‌తో ఆడతాడు. 18వ సీడ్‌ మార్కోస్‌ బగ్దతీస్‌ (సైప్రస్‌) 36, 76, 06తో స్టానిస్లాస్‌ వారింకా (స్విట్జర్లాండ్‌) చేతిలో పరాజితుడు కాగా ఇద్దరు అర్జెంటీనా క్రీడాకారుల మధ్య జరిగిన మ్యాచ్‌లో 16వ సీడ్‌ గిలెర్మో కనాస్‌ 63, 67, 62తో జువాన్‌ మొనాకోపై నెగ్గాడు. మహిళల సింగిల్స్‌లో మూడవ రౌండ్‌లో మాజీ ప్రపంచ నంబర్‌ వన్‌, అమెరికన్‌ లిండ్సే డావెన్‌పోర్ట్‌ 64, 57, 62తో తైవాన్‌ యువతి చాన్‌ యుంగ్‌జాన్‌పై గెలిచింది.
 

