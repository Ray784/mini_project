దగాకోరు విధానాలు
ద్రవ్యోల్బణం ఎనిమిది శాతానికి, ఆహార ధరోల్బణం పద్దెనిమిది శాతానికి ఎగబాకుతున్న తరుణంలో పెట్రోధరల కొలిమిని మళ్లీ భగ్గుమనిపించడానికి మన్మోహన్‌ సర్కారు రంగం సిద్ధం చేస్తోంది. పెట్రోలు, డీజిలుపై నియంత్రణల ఎత్తివేతకు పిలుపిచ్చిన పారిఖ్‌ కమిటీ- రాయితీల్ని కొంత తెగ్గోసి లీటరు కిరోసిన్‌ రేటును ఆర్రూపాయలు, ఒక్కో గ్యాస్‌ బండమీద అదనంగా వంద పిండాలంటూ చేసిన సిఫార్సులు గగ్గోలు పుట్టిస్తున్నాయి. నియంత్రణల్ని తొలగిస్తే డీజిలుమీద లీటరుకు రెండు రూపాయలపైన, పెట్రోలుమీద అంతకు సుమారు రెండింతలు ధర పెంచాలన్నది కమిటీ మాట. ఆ స్థాయిలో కాకపోయినా పెంపుదల తప్పదంటున్న పెట్రోలియం శాఖామాత్యులు- ప్రజలపై చమురు భారం ఎక్కువగా మోపబోమంటూ ఔదార్యం గుమ్మరిస్తున్నారు! పెట్రో ధరలపై గతంలో రంగరాజన్‌ కమిటీ, బి.కె.చతుర్వేది కమిటీల నివేదికలు వెలుగు చూసినప్పుడూ అమాత్యులెంతగా దయారసం ఒలకబోసినా- ఆ ప్రతిపాదనల్ని వెన్నంటి సాగించిన వడ్డనలో డీజిలుపై రెండు, పెట్రోలుపై నాలుగు రూపాయల మేరకు వాతలు తేలాయి. ఇప్పుడూ అనివార్య పరిస్థితుల్లో భారీగా పెంచాల్సి ఉన్నా కరుణ చూపుతున్నట్లు బులిపిస్తూ జనం నడ్డి విరగ్గొట్టాలన్న తహతహ సర్కారీ వ్యూహంలో ప్రస్ఫుటమవుతోంది! అంతర్జాతీయ విపణిలో ముడిచమురు ధరల ప్రజ్వలనం, ప్రభుత్వరంగ సంస్థల నష్టజాతకం అంటూ ఆనవాయితీగా చెబుతున్నవన్నీ వట్టి కట్టుకథలు. దశాబ్దాలుగా చమురు సంస్థలన్నీ లాభాల్లోనే నడుస్తున్నాయి. ఎడాపెడా సుంకాలు రుద్ది, కళ్లు బైర్లు కమ్మే రేటుకు చమురు సంస్థలతో కొనుగోళ్లు చేయించి, ఆపై కొద్దిపాటి తక్కువ ధరకు విక్రయించాలని పురమాయించి, నష్టాల పూడిక పేరిట బాండ్లు జారీచేసే కేంద్రమూ దండిగా లాభపడుతూనే ఉంది. ఎప్పటికప్పుడు కుంగి కుదేలవుతున్నది అమాయక జనమే! 
చీటికిమాటికి పెట్రో ధరలు పెంచేసి దేశార్థికాన్ని దారుణంగా దెబ్బతీసిన పాపం ఎన్‌.డి.ఎ. ఏలుబడిదేనని విపక్ష హోదాలో కాంగ్రెస్‌ పార్టీ పడతిట్టిపోసింది. మునుపటి ప్రభుత్వాల పెట్రోఘాతాలకు సరైన విరుగుడు తమ దగ్గరుందని 2004 సార్వత్రిక ఎన్నికల ప్రచారఘట్టంలో ఉదార హామీలూ గుమ్మరించింది. తమను గెలిపిస్తే పెట్రోధరలు పెరగకుండా చూస్తామన్న నేతలు గద్దెనెక్కిన నెల్లాళ్లలోపే జనం చేతిచమురు వదిలించడం మొదలుపెట్టారు. అది మొదలు ఏడుమార్లు ధరవరలకు కోరలు తొడిగి, రెండు పర్యాయాలు తగ్గింపులతో ఉపశమనం కలిగించామనడంలోనూ నయవంచక నవ్యచాలనమే. ముడిచమురు బ్యారెల్‌ ధర 147 డాలర్లనుంచి 41 డాలర్లకు పడిపోయినప్పుడు ఏపాటి 'లాభాల బదిలీ' జరిగిందో ఎవరికి తెలీని బాగోతం? వంద డాలర్లకు పైగా అక్కడ రేటు పతనమైతే ఇక్కడ కలిగించిన వూరట- పెట్రోలుపై లీటరుకు సుమారు అయిదు రూపాయలు! అంతర్జాతీయ విపణిలో ధరలు తగ్గితే తగ్గిస్తున్నాం, పెరిగితే పెంచక తప్పదన్న వాదనలు ఏ రకంగానూ తర్కానికి నిలబడవు. ప్రతినాయక పాత్ర ముడిచమురు ధరలది కాదు, వాటి పేరిట పన్నులూ సుంకాల పద్దులో ఏలినవారి అడ్డగోలు దోపిడిది. ప్రస్తుత ఆర్థిక సంవత్సరంలో కాగితాలపై ప్రభుత్వరంగ చమురు సంస్థల నష్టాలు రూ.46వేల కోట్లకు పైబడతాయంటున్న కేంద్రం, తనవంతుగా పెట్రో ఉత్పాదనలపై పన్నుల రూపేణా ఏటేటా దండుకుంటున్న రూ.75వేల కోట్ల వూసెత్తదు! దేశీయంగా పెట్రోలుపై 56శాతం, డీజిలుపై 36శాతం మేరకు పన్నులు పిండుతున్నారనీ, కిరోసిన్‌ ఎల్‌.పి.జి.లని సైతం వదిలిపెట్టడం లేదనీ రంగరాజన్‌ కమిటీ వెల్లడించిందే. పరిమిత తగ్గింపు తరవాతా వేల కోట్లలో జమపడుతున్న సుంకాల రాశి కేంద్ర, రాష్ట్ర ప్రభుత్వాలకు కామధేనువుగా మారింది. ఈ దారిదోపిడిలో రెండొంతులు కేంద్రం, ఒకపాలు రాష్ట్రాలు జుర్రుకుంటున్నాయన్నది దాచిపెట్టినా దాగని కఠోర వాస్తవం. వినియోగదారులు లీటరు పెట్రోలుకు చెల్లించే ధరలో సగానికిపైగా పన్నుల మోతేనంటే- 'అంతర్జాతీయ' బూచి ఎంత ధాటి దబాయింపో ముంజేతి కంకణం. 

ముడిచమురు ధరాభారం ఖజానాకు మోయశక్యం కావడం లేదంటూ ప్రభుత్వం పెట్రో ఉత్పత్తుల రేట్లు పెంచినప్పుడల్లా ద్రవ్యోల్బణం జడలు విరబోసుకుంటోంది. గడచిన జులైలో పార్లమెంటు బడ్జెట్‌ సమావేశాలు ఇంకొన్ని గంటల్లో ప్రారంభమవుతాయనగా సర్కారు ఉన్నట్టుండి పెట్రో కొరడా ఝళిపించేసరికి- సున్నాకన్నా తక్కువగా ఉన్న ద్రవ్యోల్బణానికి పూనకమొచ్చింది. అలాంటిదిప్పుడు సమస్త జీవనరంగాలపైనా పెట్రో మంట తాలూకు దుష్ప్రభావాల తీవ్రతను వూహించుకుంటేనే దడ పుడుతోంది. పెట్రోలు, డీజిలుమీద కేంద్రం కస్టమ్స్‌, ఎక్సైజ్‌ సుంకాలతో బాదుతుంటే రాష్ట్రాలు తమవంతుగా వ్యాట్‌, అమ్మకంపన్ను నలుచుకు తింటున్నాయి. అందులోనూ బెంగాల్‌ లాంటివి చేతనైనంత మేరకు పన్నుల రాయితీలతో వినియోగదారుల్ని వూరడిస్తుంటే- ఆంధ్రప్రదేశ్‌ లాంటివి ప్రపంచంలోనే గరిష్ఠసుంకాల వసూళ్లతో జనం గోళ్లూడగొడుతున్నాయి. పన్నులు, సుంకాలనేవి శాతాలలెక్కన కాకుండా నిర్ణీత మొత్తం ఉండేలా ఖరారు చేసి- ఆపై అంతర్జాతీయ విపణిలో పెరిగిన ధరల ప్రకారం భారం బదలాయిస్తున్నామంటే, పౌరసమాజమూ అర్థం చేసుకునే అవకాశముంటుంది. ముడిచమురు ధరలో పెరుగుదలమీద అటు కేంద్రం, ఇటు తరతమ భేదాలతో రాష్ట్రాలు ఏకపెట్టున పన్నుల దాడికి తెగబడటం అమానుషం. వెలుపల ముడిచమురు రేటు కుంగినప్పుడు చిల్లర (రిటైల్‌) ధరతోపాటు పన్నుల భారాన్నీ హేతుబద్ధీకరించాలన్న చిరకాల మొత్తుకోళ్లను నేతలు దులపరించేసుకుంటున్నారు. తాము నిమిత్తమాత్రులమని విపరీత అమాయకత్వం అభినయిస్తూ చమురు ధరల పెంపుదల మాటున ఎడాపెడా ఆబగా విందుకు ఉరకలెత్తుతున్నారు. జాతి కళ్లు కప్పి ఇంకెన్నాళ్లీ నక్కజిత్తుల దగాకోరు విధానాలు? 
  
 
 
 
 
 
 
 
 
 
 
  
 
 
