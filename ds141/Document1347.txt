వట్టి కంటితుడుపు
ముందుకా, వెనక్కా? కోపెన్‌హేగన్‌ ఆతిథ్యమిచ్చిన పన్నెండురోజుల ధరిత్రీ సదస్సు ఆసాంతం చర్చల తీరుతెన్నుల్లో ప్రస్ఫుటమైంది ఇదే వూగిసలాట! ఎకాయెకి 193 దేశాల ప్రతినిధులు పాలుపంచుకున్న ప్రతిష్ఠాత్మక మేధోమథనంలో అంతిమంగా ఆశించిన ఫలితం రాకపోవచ్చునన్న ప్రధాని మన్మోహన్‌ అంచనాయే నిజమైంది. భూ ఉష్ణోగ్రతలో పెరుగుదలను 2020నాటికి రెండు డిగ్రీల సెంటీగ్రేడుకు మించకుండా పరిమితంచేసే పటిష్ఠ కార్యాచరణ వ్యూహం ఖరారు కాకుండానే భారీ కసరత్తు ముగిసిపోయింది. పకడ్బందీ కాలుష్య నియంత్రణ నిబంధనలు, వాటి అజమాయిషీ యంత్రాంగాల రూపకల్పనకు మేలుబాటలు పడతాయన్న ఆశా వట్టిపోయింది. క్యోటో ఒడంబడిక స్ఫూర్తికి తూట్లు పొడవాలన్న సంపన్న రాజ్యాల కుహకం, ఐరోపా దర్శకత్వంలో 'చిన్న ద్వీపరాజ్యాల సమితి' పేరిట వెలుగుచూసిన ముసాయిదా ఒప్పందంలోని పదజాలం- సదస్సు తొలి అర్ధభాగంలోనే వర్ధమాన దేశాల్ని భగ్గుమనిపించాయి. 2012 దరిమిలా ఉద్గారాల తగ్గింపుపై ధనిక దేశాలు స్వీయబాధ్యత వూసెత్తకపోవడాన్ని నిరసిస్తూ భారత్‌, చైనా, బ్రెజిల్‌, దక్షిణాఫ్రికా పలుమార్లు చర్చలనుంచి వెలికివచ్చేయడం- పదేపదే ప్రతిష్టంభన నెలకొందనడానికి దాఖలా. కడకు సదస్సు పెటాకులైందన్న అప్రతిష్ఠ కొనితెచ్చుకోరాదంటూ అమెరికా నడిపిన నడిరేయి మంత్రాంగం పర్యవసానంగా- నామమాత్ర అంగీకారమొకటి కుదిరింది! అందులో ఏయే దేశాల ఉద్గార పరిమితులు ఎప్పటికి ఎంతెంత ఉండాలన్న నిర్దిష్ట లక్ష్యాల ప్రస్తావనే లేదు. కచ్చితంగా అమలుపరచి తీరాలన్న నిబంధనా కరవు. వర్ధమాన దేశాల ఉద్గారాల నియంత్రణ పారదర్శకంగా సాగాల్సిఉందని ఎంతగా మోతెక్కిపోయినా- పరువు దక్కించుకునేందుకు ఆదరాబాదరా వండివార్చిన తీర్మానం ఖరారులో భారత్‌సహా 26దేశాలనే అనుమతించారు. ఇది ఏ తరహా పారదర్శక విధానమని తక్కిన సభ్యదేశాలు నిలదీస్తే- జవాబిచ్చే నాథుడు లేడు. రెండో ప్రపంచయుద్ధం తరవాత ఇంతటి కీలక సదస్సు ఇదేనని అమెరికా అధ్యక్షులు ఒబామా ఆకాశానికి ఎత్తేశారేగాని- మానవాళికి మహోపకారం చేయగల మరో అపురూప అవకాశం కోపెన్‌హేగన్‌లో చేజారిపోయింది. 
అడ్డూఆపూ లేని అడవుల నరికివేత, విపరీత నగరీకరణ, జనాభా ఒత్తిడి- భూసారంమీదా జలవనరులపైనా కనబరచే దుష్ప్రభావం పోనుపోను వాతావరణ సమతూకాన్ని ఎలా కుంగదీస్తుందో 1992నాటి ప్రథమ పృధ్వీ సదస్సు ఎలుగెత్తి చాటింది. అప్పట్లో శతాబ్దాంతానికి ఉద్గార పరిమితుల్ని 1990నాటి స్థాయికి తగ్గిస్తానన్న అగ్రరాజ్యం ప్లేటు ఫిరాయించేసింది. ఆపై- సంపన్నరాజ్యాలు నిర్ణీత కాలావధిలో హానికర ఉద్గారాల్ని నియంత్రించాలని, అభివృద్ధి చెందుతున్న దేశాలకు ఆధునిక సాంకేతిక పరిజ్ఞానాన్ని సత్వరమే అందించాలన్న క్యోటో ఒప్పందం నీరుకారిపోవడానికీ శాయశక్తులా పుణ్యం కట్టుకుంది. సంపన్నరాజ్యాల పెడపోకడలే ఇప్పుడు కోపెన్‌హేగన్‌లో సమశ్రుతి కొరవడటానికి అంటు కట్టాయి. కోపెన్‌హేగన్‌లో అర్థవంతమైన ఒప్పందాన్ని లక్షించిందే బాలీ కార్యాచరణ ప్రణాళిక. వాతావరణ సమస్యల పరిష్కారానికి దీర్ఘకాలిక దృష్టితో అంతర్జాతీయ స్థాయిలో చర్యలు చేపట్టాలని, 2020నాటికి 10-40శాతం ఉద్గారాల్ని పారిశ్రామిక దేశాలు తగ్గించుకోవాలని అది సూచిస్తోంది. ఆ స్ఫూర్తిని కొడిగట్టించడానికి తుదకంటా పాకులాడిన సంపన్నరాజ్యాలు- భారత్‌, చైనా, బ్రెజిల్‌, దక్షిణాఫ్రికాల్ని బుజ్జగించి ఎలాగైతేనేం సాధ్యపడిందంటున్న 'అంగీకారం' వట్టి కంటితుడుపు. అసలు ఎలాంటి ఒప్పందమూ కుదరకుండా సమావేశాలు నిష్ఫలంగా ముగిశాయనిపించుకోవడంకన్నా ఇదెంతో మెరుగంటున్న శ్వేతసౌధాధిపతి వాదనలు విని తెల్లబోనివారు ఎవరుంటారు? 

'మనమేమిటో మాటల్లో కాదు, చేతల్లో చూపాలి!'- అదీ... తోటి సార్వభౌమ దేశాల అధినేతలకు, ప్రతినిధులకు డెన్మార్క్‌లో ఒబామా ఇచ్చిన పిలుపు. అగ్రరాజ్యంతోపాటు దాని తైనాతీల మాటల ధాటి, చేతలవాసి ఏ పాటివో దేశదేశాల ప్రజానీకం ఏళ్ల తరబడి గమనిస్తున్నారు! విశ్వాన్ని వినాశపుటంచులకు ఈడ్చుకుపోతున్న విలయానికి కారణమైన గ్రీన్‌హౌస్‌ వాయువుల విడుదల పాపంలో సింహభాగం పారిశ్రామిక దేశాలదే. ఆ జాబితాలో ప్రథమ దోషి అగ్రరాజ్యమే. అయినా- ఉద్గారాల నియంత్రణకు బడుగుదేశాల్నీ బాధ్యుల్ని చేసే పథక రచనకు కర్త, కర్మ, క్రియ అన్నీ తానై అవిశ్రాంతంగా పావులు కదుపుతోంది. సుమారు ఆరు దశాబ్దాల కాలావధిలో అమెరికా కాలుష్య విసర్జకాలు 5070కోట్ల టన్నులు. అమెరికాతో పోలిస్తే నాలుగున్నర రెట్లు అధిక జనాభా కలిగిన చైనా, వాతావరణంలోకి వెదజల్లిన కర్బనాలు- 1570కోట్ల టన్నులు. తనవంతుగా భారత్‌ ఉద్గారాలు 420కోట్ల టన్నులు. తలసరి లెక్కలు చూస్తే, ప్రపంచ సగటుకన్నా దేశీయంగా ఉద్గారాలు 70శాతం తక్కువ. 2005 గణాంకాల ప్రాతిపదికన 2020నాటికి పాతికశాతం కోతకు భారత్‌, 40-45శాతందాకా తగ్గించడానికి చైనా స్వచ్ఛందంగా ముందుకొచ్చాయి. 17శాతం మేరకు తెగ్గోతే మహా త్యాగమంటున్న అగ్రరాజ్యం- చైనా, భారత్‌ సహా వర్ధమాన ప్రపంచాన్ని అంతర్జాతీయ నిబంధనల చట్రంలో ఇరికించజూడటమే కోపెన్‌హేగన్‌లో బెడిసికొట్టింది. చురుకైన ప్రణాళికలతో ప్రపంచదేశాలు కార్యనిమగ్నం కాకపోతే, 2100నాటికి భూ ఉష్ణోగ్రతలో మూడు డిగ్రీల సెల్సియస్‌ వరకు పెరుగుదల తథ్యమన్నది సమితి తాజా హెచ్చరిక. అదే జరిగితే- అకాల రుతువులు, భయానక వరదలు, భీకర తుపానులు, ఆమ్ల వర్షాల పెనుముప్పు మానవాళికి తప్పదు. 'తొలి అడుగే కష్టం... ఇప్పుడిక చట్టబద్ధ ఒడంబడిక వైపు సాగడమే'నని చిటికెల పందిళ్లు వేస్తున్న ధనిక దేశాధినేతలు- అందులో ప్రధానభూమిక తమదేనని చిత్తశుద్ధితో గుర్తించే మహోదయమెన్నడో! 
  
 
 
 
 
 
 
 
 
 
 
  
 
 
