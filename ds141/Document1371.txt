రాజకీయ మాయలేళ్లు
సమన్యాయం, స్వేచ్ఛ, సమానత్వం, సౌభ్రాత్రం- ఈ నాలుగూ భారత రాజ్యాంగానికి మూలస్తంభాలు. ఆ కట్టు దాటి ఓటుబ్యాంకుల్ని ఆకట్టుకోవడానికి ప్రభుత్వాలు ప్రయత్నించినప్పుడల్లా న్యాయపాలికలో వాటికి భంగపాటు తప్పట్లేదు. రాష్ట్రంలో ముస్లిములకు విద్యా ఉద్యోగాల్లో రిజర్వేషన్లు కల్పించడానికి కాంగ్రెస్‌ ప్రభుత్వం చేసిన ప్రయత్నానికి ఉన్నత న్యాయస్థానంలో చుక్కెదురు కావడం ఇది మూడోసారి. 'మంచి చెయ్యడం, మంచిగా చెయ్యడం'- ఇదే ఏ చట్టమైనా రాజ్యాంగ సమీక్ష పరీక్షలో నిలిచి గెలిచేందుకు గీటురాయి. ముస్లిం రిజర్వేషన్ల విషయంలోనే రాష్ట్రసర్కారు అడ్డగోలు నిర్వాకాన్ని హైకోర్టు లోగడే రెండుసార్లు సూటిగా తప్పుపట్టినా తీరైన దిద్దుబాట్లకు ప్రభుత్వం సిద్ధపడలేదంటే అర్థమేమిటి? 'ఏ వర్గానికైనా రిజర్వేషన్లు కల్పించే హక్కు రాజ్యాంగం ద్వారా ప్రతి రాష్ట్రానికీ దఖలుపడింది' అంటూ వై.ఎస్‌.సర్కారు చేసిన వాదన 2004 సెప్టెంబరులోనే ఉన్నత న్యాయస్థానంలో వీగిపోయింది. ముస్లిముల వెనకబాటుపై మైనారిటీ కమిషనరేట్‌ సమర్పించిన నివేదిక అసంబద్ధంగా ఉందన్న న్యాయస్థానం- రిజర్వేషన్లకు కొలబద్దలు శాస్త్రీయంగా, రాజ్యాంగానికి అనుగుణంగా ఉండాలని నాడే లక్ష్మణరేఖలు గీసింది. ఆ తరవాతా సర్కారు ధోరణి 'ఆత్రగాడికి బుద్ధి మట్టు' చందంగానే అభాసుపాలైంది. మతపరమైన రిజర్వేషన్లు చెల్లవంటూ స్పష్టంచేసిన ఏడుగురు సభ్యుల విస్తృత ధర్మాసనం- నాలుగుశాతం రిజర్వేషన్ల పరికల్పనకు ప్రాతిపదికైన బీసీ కమిషన్‌ నివేదికనే తప్పుపట్టింది. బీసీ కమిషన్‌ నివేదిక వాస్తవ పరిస్థితులకు అనుగుణంగా లేనందువల్లే రిజర్వేషన్లను రద్దు చేస్తున్నామని హైకోర్టు ప్రకటించడం- రాష్ట్రసర్కారుకు చెంపపెట్టు! నాడు ముఖ్యమంత్రి స్థాయిలో జరిగిన నిర్ణయాన్ని తు.చ.తప్పక అమలుచేయడమే అజెండాగా అరకొర సర్వేలతో వండివార్చిన లెక్కలు, కేవలం కనికట్టు. ఆశపెట్టి ఎన్నికల అవసరాలు తీర్చుకొనే క్రమంలో ఈ తరహా రిజర్వేషన్లు- అక్షరాలా రాజకీయ మాయలేళ్లు! 
రాజ్యాంగ సవరణ ద్వారానే ముస్లిములకు రిజర్వేషన్లు సాధ్యమని కేంద్ర మైనారిటీ వ్యవహారాలశాఖ మంత్రి నిరుడు జూన్‌లోనే స్పష్టం చేశారు. ఈ విషయంలో జాతీయస్థాయిలో ఏకాభిప్రాయం ఆవశ్యకతను నెలా పదిహేను రోజులనాడు ప్రధానమంత్రే ప్రస్తావించారు. రాజ్యాంగ నిబంధనలతో నిమిత్తం లేదన్నట్లుగా రాష్ట్రంలో కాంగ్రెస్‌ ప్రభుత్వం హడావుడి పడిపోయింది. బీసీ కమిషన్‌ ద్వారా తగు సర్వే జరపకుండా రిజర్వేషన్ల వర్తింపు సరికాదని 2004 సెప్టెంబరులో హైకోర్టు ఇచ్చిన తీర్పు తరవాత- వై.ఎస్‌.ప్రభుత్వం అదే సంవత్సరం నవంబర్లో కమిషన్‌ను నియమించింది. 2005 జూన్‌లో నివేదిక తెప్పించి మరో దఫా జారీచేసిన ఉత్తర్వుల్నీ హైకోర్టు కొట్టేసింది. దానిపై సుప్రీంకోర్టును ఆశ్రయించినా ప్రయోజనం లేకపోవడం రాష్ట్రసర్కారు స్వయంకృతం. దరిమిలా 2007లో బీసీ కమిషన్‌ ద్వారా బహిరంగ విచారణలు చేపట్టి, బీసీ సంక్షేమశాఖ సలహాదారు పి.ఎన్‌.కృష్ణన్‌ నివేదిక రాబట్టి- ముస్లిములలోని పదిహేను కులాలకు నాలుగుశాతం రిజర్వేషన్లను వర్తింపజేస్తూ తెచ్చిన చట్టమూ ఇప్పుడిలా చట్టుబండలైంది. కృష్ణన్‌ నివేదిక తప్పుల తడక అన్న మజ్లిస్‌ ఇత్తెహాదుల్‌ ముస్లిమీన్‌(ఎం.ఐ.ఎం.)- ఇస్లాముకు వ్యతిరేకంగా చీలిక తెస్తున్నారని అప్పుడే గళమెత్తింది. మతపరమైన రిజర్వేషన్లు రాజ్యాంగ విరుద్ధమన్నది భాజపా వాదన కాగా ముస్లిములకు ఏకమొత్తంగా పదిశాతం రిజర్వేషన్లు కావాలని ఎం.ఐ.ఎం. డిమాండ్‌ చేసింది. నాలుగుశాతం రిజర్వేషన్లవల్ల 85శాతం ముస్లిములకు లబ్ధి చేకూరుతుందని రాష్ట్రసర్కారు దండోరావేసినా పునరావృతమైంది పాత కథే! దశాబ్దాలుగా పలు కమిషన్ల సూచనలు, సుప్రీంకోర్టు తీర్పులు ఎన్నిఉన్నా వాటికి విరుద్ధంగా నడిచిన ప్రహసనానికి ఈ గతి- గతానుభవాల దృష్ట్యా వూహించిందే! 

కుల, మత, వర్గ, లింగ, ప్రాంతాల ప్రాతిపదికన విచక్షణ చూపించడాన్ని రాజ్యాంగంలోని పదిహేనో అధికరణ నిషేధిస్తోంది. అదే సమయంలో మహిళలు, పిల్లలు, ఎస్సీ,ఎస్టీలు, సామాజికంగా విద్యా విషయాల్లో బలహీన వర్గాలకు ప్రత్యేక సదుపాయాలు కల్పించే అధికారాన్ని రాజ్యాంగమే ప్రభుత్వాలకు కల్పించింది. విశాల జన సంక్షేమం రాజ్యాంగ లక్ష్యమైనా అరవయ్యేళ్లుగా దాన్ని సాకారం చెయ్యలేని పార్టీలు, రాజకీయ లబ్ధే ధ్యేయంగా రిజర్వేషన్ల బాకాలు ఊదుతున్నాయి. అన్సారీ, గన్చీ లాంటి 21 ముస్లిం వర్గాలు ఇతర వెనకబడిన తరగతుల (ఓబీసీ) జాబితాలో చేరి 27శాతం రిజర్వేషన్‌ పొందుతున్నాయి. మొత్తం ముస్లిం జనాభాలో ముస్లిం ఓబీసీలు 40.7శాతం ఉండగా, దేశంలోని ఓబీసీ జనసంఖ్యలో 15.7శాతంగా లెక్క తేలారనీ వారికి లభిస్తున్న కోటా 8.3 శాతమనీ సచార్‌ కమిటీ ప్రకటించింది. ప్రభుత్వోద్యోగాల్లో ముస్లిముల వాటా అయిదు శాతం, ఉన్నత చదువరుల్లో నాలుగు శాతమేనని వెల్లడించింది. ముస్లిముల్లో వెనకబడిన మరిన్ని వర్గాలకు రిజర్వేషన్లను అందించడమే తన లక్ష్యమని కేంద్ర మైనారిటీ మంత్రి సెలవిస్తే, మైనారిటీల వెనకబాటు పాపం కేంద్రంలో కొలువుతీరిన కాంగ్రెసేతర పక్షాలదేనని సోనియా లోగడ సూత్రీకరించారు! మైనారిటీ సంక్షేమ పథకాల అమలుకు మన్మోహన్‌సింగ్‌ ప్రభుత్వం పదిహేను సూత్రాల ప్రత్యేక కార్యాచరణ ప్రారంభించి, నిధులందించి రాష్ట్రాలను జవాబుదారీ చెయ్యగా- బీజేపీ పాలిత రాష్ట్రాల్లోనే వాటి అమలు భేషుగ్గా ఉందని కేంద్ర మైనారిటీ మంత్రిత్వశాఖ నివేదికే చాటిచెప్పింది. ఆ పథకాల అమలులో అధ్వానస్థితిలో ఉన్న రాష్ట్రాల్లో మొదటిపేరు ఆంధ్రప్రదేశ్‌ది! మైనారిటీల జీవన ప్రమాణాల్ని మెరుగుపరచే సంక్షేమ పథకాల అమలును అలక్ష్యంచేసి, రాజకీయంగా తమ పబ్బం గడిచేలా రిజర్వేషాలు వెయ్యడమే పాలకపక్షాల దివాలాకోరుతనానికి నిదర్శనం. అందులో ఆంధ్రప్రదేశ్‌ ప్రభుత్వ రికార్డు ఏరకంగా చూసినా అసమానం! 
  
 
 
 
 
 
 
 
 
 
 
  
 
 
