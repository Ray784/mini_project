నెత్తుటి దారులు
'అన్ని రోడ్లపైనా అన్ని వేళలా భద్రత!' అనేది రాష్ట్రంలో కొన్నాళ్లుగా తరచూ మార్మోగుతున్న సర్కారీ నినాదం. ఎక్కడైనా ఎప్పుడైనా రహదారులు అభద్రమేనన్నది కొన్నేళ్లుగా దీనజనం నిత్యానుభవం! మొన్న ఒకే రోజున కరీంనగర్‌, నిజామాబాద్‌ జిల్లాల్లో మూడు ఘోర ప్రమాదాలు రాష్ట్రంలో రోడ్లు మృత్యునిలయాలైన వైనాన్ని మళ్లీ ఎలుగెత్తాయి. పది నిండుప్రాణాలు గాలిలో కలిసిపోగా, పదుల సంఖ్యలో ప్రయాణికులు క్షతగాత్రులయ్యారు. ఎక్కడో ఒకచోట ప్రమాదవార్త లేకుండా రోజు గడవని దుస్థితి రాష్ట్ర ప్రజానీకాన్ని హతాశుల్ని చేస్తోంది. రెండు నెలల క్రితం అనంతపురం జిల్లా శింగనమలలో ఇనుపఖనిజంతో వెళ్తున్న లారీ, ఆటోలోకి దూసుకుపోయి పన్నెండు మందిని బలిగొన్న ఉదంతం; అంతకు నెలముందు కర్నూలు జిల్లాలో పన్నెండుమంది యువకుల్ని కబళించిన దారుణం లాంటివి ఒకేసారి ఎన్నో కుటుంబాల ఇంటిదీపాలు ఆర్పేస్తున్నాయి. ప్రపంచంలో భారత్‌, దేశీయంగా ఆంధ్రప్రదేశ్‌ రహదారి ప్రమాదాల్లో ముందంజలో ఉన్నాయని ప్రపంచ ఆరోగ్య సంస్థ ఇటీవలి నివేదిక గణాంక సహితంగా నిర్ధారించింది. ఆ రికార్డుకు ఇప్పట్లో ఢోకా లేదని అనుదినం నెత్తురోడుతున్న రాష్ట్ర రహదార్లు ఢంకా బజాయిస్తున్నాయి! తనకన్నా ఎక్కువ జనసాంద్రత, వాహనరద్దీ కలిగిన ఉత్తరప్రదేశ్‌, మహారాష్ట్రల్ని తలదన్ని ప్రమాదాల్లో అత్యధికంగా పన్నెండు శాతాన్ని తన పద్దులో జమ చేసుకుంటున్న రాష్ట్రం ఆంధ్రప్రదేశ్‌. ఏటా సగటున పదమూడున్నర వేలకుపైగా నిస్సహాయ పౌరుల ప్రాణాలు ఇక్కడి రోడ్లపై కడతేరిపోతున్నాయి. రహదార్లను అద్దాల్లా తీర్చిదిద్దడానికి తాము శ్రమిస్తుంటే, వాహనచోదకులే పాపం మూట కట్టుకుంటున్నారంటున్న అమాత్యుల ఆనవాయితీ దబాయింపులు, అడ్డగోలు సూత్రీకరణలు- పచ్చినిజాల్ని కప్పిపుచ్చలేవు. 
రోడ్డు ప్రమాదాలు వాటంతటవే జరగవనీ, అనేకానేక వ్యవస్థాగత లోపాలే అందుకు బాటలు పరుస్తాయనీ లెక్కకు మిక్కిలి అధ్యయనాలు స్పష్టీకరించాయి. స్థానిక స్థితిగతుల్ని పట్టించుకోకుండా రూపొందించే డిజైన్లలో లోపాలు, దుర్మార్గపు ఆక్రమణలు, రోడ్ల నిర్వహణలో అవకతవకలు లాంటివన్నీ కలగలిసి రహదారి భద్రతను ఛిద్రం చేస్తున్నాయని లోగడ ఢిల్లీ నిపుణుల సదస్సు కుండ బద్దలుకొట్టింది. డ్రైవర్ల మద్యసేవనం, బండ తోలుడు, వాహనాల పరిస్థితి తదితరాలే ఘోర ప్రమాదాలకు కారణభూతాలని స్థిరీకరించడంలో వివిధ రాష్ట్రప్రభుత్వాలు ఆరితేరిపోయాయి. ఇతరత్రా లొసుగుల మీదకే నెపమంతా నెట్టేస్తున్న రాష్ట్ర పాలకులు- రోడ్ల బాగుసేత, తక్షణ మరమ్మతులు, విస్తరణ కార్యక్రమాల్ని ఏపాటి పట్టించుకుంటున్నారు? రకరకాల ఆధునిక వాహనాల కొనుగోళ్లు, వినియోగం ఇబ్బడిముబ్బడిగా పెరిగిపోతున్నందువల్లే రోడ్లింతగా నాశనమవుతున్నాయన్నది పసలేని వాదన. ప్రపంచంలోని మొత్తం వాహనాల్లో ఒక్కశాతమే భారత్‌లో ఉన్నాయి; ప్రమాదాల్లో ఇక్కడ సంభవిస్తున్నవి ఎకాయెకి ఆరుశాతం! ఇతర రాష్ట్రాలతో పోలిస్తే ఆంధ్రప్రదేశ్‌లో రహదార్లు దయనీయంగా అఘోరిస్తున్నందువల్లే ప్రమాదాలు, మరణాలు జోరెత్తుతున్నాయన్నది సుస్పష్టం. రాష్ట్రవ్యాప్తంగా సుమారు 69వేల కిలోమీటర్ల రోడ్లలో దాదాపు మూడోవంతు, వాహనాల ప్రయాణానికి అనువుగా లేవు. రహదారి భద్రత కోసమంటూ ఏటా మొక్కుబడి కేటాయింపులే రూ.100కోట్లు; అందులో సగమైనా ఖర్చుపెట్టని పోకడల మూలాన- మరమ్మతుల జాబితా పోనుపోను పెరుగుతోంది. ఇటీవలి వరదల్లో నాశనమైన నాలుగువేల కిలోమీటర్లకుపైగా రోడ్లు, జాతీయ రహదారుల మరమ్మతుల నిమిత్తం రూ.1233కోట్లు అభ్యర్థించిన రాష్ట్రం- కేంద్రంనుంచి రాబట్టిందెంత? కొత్తరోడ్ల నిర్మాణానికి మూడు నెలల క్రితం మంజూరైన రూ.1600కోట్ల ప్రపంచబ్యాంకు రుణంలో అక్కరకు వచ్చిందెంత? చిటికెల పందిళ్లే తప్ప దీటైన చేతలు కరవైనందువల్లే- 1970నాటికి ప్రతి లక్ష జనాభాకు 21.2గా ఉన్న రహదారి ప్రమాదాల సగటు ఇప్పుడు రెండింతలైంది. ఈ పాపానికి బోనెక్కించాల్సింది ఎవర్ని? 

రాష్ట్రంలో కేంద్రంలో కాంగ్రెస్‌ ప్రభుత్వాలు కొలువు తీరిన దరిమిలా మారిన ప్రాథమ్యాల పుణ్యమా అని, రహదారి భద్రత పెనంమీదనుంచి పొయ్యిలో పడినట్లయింది. ప్రతి వంద చదరపు కిలోమీటర్లలో జాతీయ రహదార్ల నిడివి తమిళనాట 3.43 కి.మీ.; కేరళలో 3.69 కి.మీ.; ఆంధ్రప్రదేశ్‌లో కేవలం 1.69 కి.మీ. బంతిలో వలపక్షం తేలిగ్గా మారేది కాదనడానికి, తొమ్మిదో నంబరు జాతీయ రహదారి బాగోతమే దృష్టాంతం. నిబంధనల ప్రకారం ఏడెనిమిదేళ్ల క్రితమే ఆరు వరసల రహదారిగా విస్తరించాల్సినదాన్ని నాలుగు వరసలకు పెంపొందించడంపైనా విపరీత జాప్యం! కనీస మరమ్మతులకు తక్షణ సాయంగా రెండు కోట్లిమ్మని ప్రాధేయపడినా- ఎన్ని వేలమంది అమాయకుల ప్రాణాలు బలైపోతే మాత్రం ఖాతరు చేసేదేమిటన్న రీతిగా పైసా విదపని 'ఘనత' కేంద్రానిది. ఎలాగైతేనేం హైవే విస్తరణ పనులు రేపు జనవరిలో మొదలవుతాయంటున్నారే గాని- అవి నికరంగా పూర్తయ్యేదెన్నడో చెప్పగల నాథుడు లేడు! వాహనాల చెలగాటం పౌరప్రయోజనాలకు తూట్లు పొడవకుండా సమాజం,సంక్షేమ రాజ్యాలే కాచుకోవాలని సర్వోన్నత న్యాయస్థానం ఏనాడో పిలుపిచ్చింది. రహదారి భద్రత ప్రధానంగా రాష్ట్రాల బాధ్యతే అన్నట్లుగా కేంద్రం దులపరించేసుకుంటోంది. రాష్ట్ర ప్రాథమ్యాలు, విస్తరణ వ్యూహాలు గాడి తప్పి- రోడ్లు నరకప్రాయమవుతున్నాయి. అరకొర పనుల్లోనూ అవినీతిపరుల చేతివాటం నాణ్యతను కుళ్లబొడుస్తోంది. అమెరికా, స్వీడన్‌ లాంటిచోట్ల వాహన కాలుష్యం మొదలు ప్రమాదాల్లో బాధితుల బాగోగులదాకా రహదారి భద్రతకు సంబంధించి కీలక పార్శ్వాలన్నింటినీ ప్రత్యక్షంగా పర్యవేక్షించే ప్రత్యేక యంత్రాంగాలున్నాయి. డ్రైవింగ్‌ లైసెన్సుల జారీలోనే అక్రమాలు విక్రమించే ఈ గడ్డమీద ఆ దిశగా ప్రస్థానానికి ఎన్నో యోజనాల దూరం అధిగమించాల్సి ఉంటుంది! 
  
 
 
 
 
 
 
 
 
 
 
  
 
 
