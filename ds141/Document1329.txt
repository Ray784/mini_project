వ్యూహాత్మక చైనా
ఎల్లలెరుగని భారతీయతకు జాతినిర్మాణంలో కీలక భాగస్వామ్యం కల్పించడమే లక్ష్యంగా సాగిన మూన్నాళ్ల 'ప్రవాసీ భారతీయ దివస్‌' సంరంభం యథావిధిగా ముగిసింది. వృద్ధిబాటలో మాతృదేశానికి బాసటగా నిలిచి సమధిక తోడ్పాటు అందించాలన్న ఉద్బోధ ఈసారి భిన్నవక్తల గళాల్లో ప్రతిధ్వనించింది. రాబోయేకాలంలో స్వదేశాభివృద్ధిలో ప్రవాసుల పాత్ర గణనీయం కావాలన్నది రాష్ట్రపతి ప్రతిభాపాటిల్‌ పిలుపు. ప్రధాని మన్మోహన్‌, ప్రణాళికసంఘం ఉపాధ్యక్షులు మాంటెక్‌సింగ్‌ అహ్లువాలియాతోపాటు వివిధ శాఖల అమాత్యుల ప్రసంగాల్లోనూ ఇంచుమించు అదే ధ్వని. పదకొండో పంచవర్ష ప్రణాళిక ముగిసేనాటికి తిరిగి తొమ్మిదిశాతం అభివృద్ధి రేటును అందిపుచ్చుకోవాలని లక్షిస్తున్న భారత్‌ నేడు అక్షరాలా అవకాశాల స్వర్గమన్నది వాయలార్‌ రవి, ప్రణబ్‌ ముఖర్జీ, కమల్‌నాథ్‌ ప్రభృతుల ప్రసంగాల సారాంశం. మౌలిక వసతులు, విద్య ఆరోగ్య రక్షణ వంటి ముఖ్య రంగాల్లో పెట్టుబడులు పెట్టాలేగాని విస్తరణావకాశాలు అనంతమన్న ఉపన్యాస పరంపర స్పష్టీకరించిన మేరకు- వచ్చే అయిదేళ్లలో దేశానికి 50వేల కోట్ల డాలర్లకు పైగా నిధుల అవసరముంది. రెండున్నర కోట్లకు పైబడిన ప్రవాస భారతీయ సంతతినుంచి నిరుడు దేశంలోకి ప్రవహించిన ఆర్థిక వనరులు అయిదువేలకోట్ల డాలర్లని అంచనా. ఆ లెక్కన వార్షిక పెట్టుబడుల రాశి కనీసం రెండింతలు కావాల్సి ఉంటుంది. జన్మభూమితో పేగుబంధమొక్కటే ఇబ్బడిముబ్బడిగా పెట్టుబడుల్ని ఇక్కడికి రాబట్టలేదనేది చేదునిజం. ప్రభుత్వాలు యథోచిత ప్రోత్సాహకాలతో అనువైన స్థితిగతుల పరికల్పనకు దోహదపడితేనేగాని, ప్రవాసుల పెట్టుబడులు ఊపందుకోవన్నది అనుభవ సత్యం. 
'ప్రవాసీ భారతీయ దివస్‌' కార్యాచరణ రూపం దాల్చడంలో ఎన్నదగ్గ చొరవ ప్రదర్శించిన వాజపేయి ప్రధాని హోదాలో కవితాత్మకంగా స్పందించిన తీరు ఓ పట్టాన మరపురాదు. 'సదా హమారే దిల్‌ మే బస్‌ తే, కైసే కహే మెహ్‌మాన్‌'(ఎల్లప్పుడూ మా గుండెల్లో కొలువుతీరి ఉండే మిమ్మల్ని అతిథులుగా సంబోధించడమెలా) అంటూ ఆయన ప్రవాసుల్ని అమితంగా ఆకట్టుకున్నారు. ఆతిథేయులుగా వారితో ఎంతటి ప్రగాఢ మానసిక అనుబంధం చాటుకున్నా- పెట్టుబడులు పెరగాలంటే పకడ్బందీ ప్రణాళిక ఉండి తీరాలి! ప్రవాస భారతీయుల నుంచి ఇతోధిక పెట్టుబడులు రావాలని తపిస్తున్న రాష్ట్రాలు సొంత ప్రణాళికలతో ముందుకు రావాలని మూడేళ్లనాడే నిర్దేశించిన ప్రధాని మన్మోహన్‌- కేంద్రస్థాయిలో ఇన్నేళ్లూ చేసిందేమిటి? భారత సర్కారు ఉదాసీన ధోరణులు వీడకపోతే చైనావంటి దేశాలకు పెట్టుబడిదారుల వలసలు ముమ్మరిస్తాయని ఐ.టి. దిగ్గజం నారాయణమూర్తి వంటివారు మొత్తుకొంటున్నా పట్టించుకున్న నాథుడు లేడు! వెలుపలినుంచి మాతృదేశానికి వస్తున్న సొమ్ములో 40శాతం దాకా గల్ఫ్‌లో చెమటోడ్చి సంపాదిస్తున్న శ్రమజీవుల కష్టార్జితమేనని అటు రాష్ట్రపతి, ఇటు ప్రధాని ప్రత్యేకంగా ప్రస్తావించిందే. ఉపాధిని వెతుక్కుంటూ దూరతీరాలకు చేరిన అలాంటివారి సంక్షేమం, భద్రతల కోసం రక్షణ ఛత్రం ఏర్పరచే యత్నాల్ని అందరూ స్వాగతించాల్సిందే. భారత పారిశ్రామికరంగాన్ని విశ్వవిపణితో అనుసంధానించడానికి కలిసి రావాలని ప్రధాని కోరుకోవచ్చుగాక- 2014 సార్వత్రిక ఎన్నికలనాటికి ఓటు హక్కులాంటి వరదానాలు ప్రవాసులందర్నీ ఏకరీతిగా మురిపించలేవు. ప్రవాస భారతీయులనుంచి నేరుగా వచ్చే విదేశీ పెట్టుబడులు చాలా తక్కువగా ఉంటున్నాయంటున్న మన్మోహన్‌ పొరుగువైపు దృష్టిసారిస్తే- మన లోటుపాట్లు ఏమిటో ఇట్టే బోధపడతాయి. విదేశీ ప్రత్యక్ష పెట్టుబడుల్లో ప్రవాసుల వాటా భారత్‌లో కేవలం 10-11శాతమే; చైనాలో అది ఎకాయెకి 70శాతం. ప్రగతిపథాన డ్రాగన్‌ దూకుడుకు, ఏనుగు మందగమనానికి మధ్య అంతరం పెంచడంలో ఇదో కీలకాంశం! 

మూడు దశాబ్దాల క్రితం వరకు విదేశీ ప్రత్యక్ష పెట్టుబడుల వూసే ఎరుగని దేశం చైనా. నేడది వెలుపలినుంచి దండిగా పెట్టుబడులకు అత్యంత అనుకూలమన్న కీర్తిప్రతిష్ఠల్ని ఒడిసిపట్టడం ప్రణాళికబద్ధ ప్రస్థాన గతికి ప్రబల నిదర్శన. 1985-92 మధ్య సగటున ఏటా 390 కోట్ల డాలర్లకు పరిమితమైన విదేశీ ప్రత్యక్ష పెట్టుబడులు అనంతరకాలంలో అక్కడ ఇంతలంతలయ్యాయి. 1991 ఆగస్ట్‌ లగాయతు పదహారేళ్లలో భారత్‌ కూడగట్టిన ఎఫ్‌.డి.ఐ.ల మొత్తం రూ.2,38,579కోట్లు; ఒక్క 2007లోనే అంతకుమించిన విదేశీ ప్రత్యక్ష పెట్టుబడులు చైనాకు ప్రవహించాయి. ఆపై ఆర్థికమాంద్యం నేపథ్యంలో పరుగు కొంత మందగించినా, చైనా ఆకర్షణశక్తి మసకబారలేదు. విదేశీ పెట్టుబడుల్ని రాబట్టడానికి అనువైన వాతావరణం ఎలా ఉండాలో ఎన్‌.కె.సింగ్‌ కమిటీ, గోవిందరాజన్‌ నివేదిక, రతన్‌ టాటా అధ్యయనం చెవినిల్లు కట్టుకుని పోరినా పట్టించుకోని ఇండియాది నత్తనడక; చైనాదేమో జాంబవంతుడి అంగ! ప్రవాస చైనీయులతోపాటు ఇతర సంస్థలూ అక్కడ పెట్టుబడులకు బారులు తీరడంలోని లోగుట్టు ఏమిటో తేటతెల్లం. దేశీయ ప్రాథమ్యాలకు లోబడి సుంకాల్లో రాయితీలు, భూమి-ఆస్తి లీజు సదుపాయం, ప్రభుత్వ గ్యారంటీలు హుటాహుటిన మంజూరవుతాయి. ఒకసారంటూ విధాన నిర్ణయం రూపొందిందంటే- పార్టీ అజెండాల నీడ, సంకుచిత రాజకీయాల పీడ సోకే ప్రసక్తేలేదు. వృత్తిగత నైపుణ్యంతో ప్రత్యేక యంత్రాంగం పెట్టుబడులు సమీకరించేందుకు పరిశ్రమించడానికి, అవినీతిమయ బ్యురాక్రసీ భ్రష్ట నిర్వాకాలకు మధ్య భేదమేమిటో- చైనా, భారత్‌లే నిలువెత్తు దృష్టాంతాలు. పెట్టుబడులతో రమ్మంటున్నారే గాని- పారదర్శక విధానాలు, సమర్థ వ్యవస్థాగత యంత్రాంగం , విస్పష్ట చట్ట నిబంధనల మాటేమిటన్న ప్రవాస భారతీయుల సూటిప్రశ్నకు దేశీయంగా బదులిచ్చేదెవరు? 
