ప్రసాద్‌, రాబిన్‌ సింగ్‌ల కొనసాగింపు

దక్షిణాఫ్రకాతో ఈ నెల చివరి వారంలోప్రారంభం కానున్న మూడు టెస్ట్‌ల సీరీస్‌లో భారత జట్టు కోచ్‌ గారీ కిర్‌స్టెన్‌కు సాయంగా ఉండే అనుబంధ సిబ్బంది పేర్లను భారత క్రికెట్‌ కంట్రోల్‌ బోర్డు (బిసిసిఐ) బుధవారం ప్రకటించింది. బిసిసిఐ విడుదల చేసిన ఒక ప్రకటన ప్రకారం, కిర్‌స్టెన్‌కు సాయంగా ఉండే సిబ్బందిలో వెంకటేశ్‌ ప్రసాద్‌ (బౌలింగ్‌ కోచ్‌), రాబిన్‌ సింగ్‌ (ఫీల్డింగ్‌ కోచ్‌), పాల్‌ క్లోజ్‌ (ఫిజియోథెరపిస్ట్‌), రమేశ్‌ మానె (మాస్యూర్‌), పాడీ ఉప్టన్‌ (ఫిజికల్‌, మెంటల్‌ కండిషనింగ్‌, వ్యూహాత్మక నాయకత్వ శిక్షకుడు), రస్సెల్‌ రాధాకృష్ణన్‌ (ట్రావెల్‌ అసిస్టెంట్‌) ఉన్నారు. పాల్‌ క్లోజ్‌ తాత్కాలికంగా మాత్రమే ఫిజియోథెరపిస్ట్‌గా ఉంటారు. పూర్తి కాలపు ఫిజియోథెరపిస్ట్‌ను వచ్చే నెలాఖరుకు బిసిసిఐ నియమిస్తుంది. ఈ నెల 26 నుంచి 30 వరకు చెన్నైలో జరిగే మొదటి క్రికెట్‌ టెస్ట్‌ నుంచి మూడు టెస్ట్‌ల సీరీస్‌ వ్యవధిలో కిర్‌స్టెన్‌ టీమ్‌ ఇండియాతో కలసి పని చేస్తారు.
 

