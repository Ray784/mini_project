 నేను మారనంతే: హెయిర్‌

నా అంపైరింగ్‌ పూర్తిగా మారిపోయిందనుకోకండి.. కాకపోతే ఈ మధ్య కాలంలో కొంతవరకు నా పొరపాట్లను సరిదిద్దుకోవడానికి ప్రయత్నిస్తున్నా..' పద్నాలుగు నెలల అనంతరం తిరిగి ఐసీసీ ఎలైట్‌ ప్యానెల్‌లో స్థానం దక్కించుకున్న వివాదాస్పద అంపైర్‌ డారెల్‌ హెయిర్‌ వ్యాఖ్యలివి. ఎలైట్‌ ప్యానెల్‌ నుంచి తొలగించిన అనంతర కాలంలో తాను ఎంతో ఒత్తిడి అనుభవించానని సిడ్నీ 2కేవై రేడియోకిచ్చిన ఇంటర్వ్యూలో హెయిర్‌ తెలిపాడు.

'నిషేధం విధించిన కాలంలో ఎంతో మానసిక ఒత్తిడి అనుభవించా. అయినా అదంతా గతం. ఇప్పుడు అలాంటి వివాదాస్పద నిర్ణయాలు తీసుకోవడం అంపైర్ల చేతుల్లో లేదు. ఇక నుంచి అలాంటి తప్పులు జరగవని ఆశిస్తున్నా. ప్రతి రోజూ ఏదో కొత్త విషయం తెలుకోవాల్సి వస్తుంది. అది ఎవరికైనా సహజం. అంతమాత్రాన ఇప్పటి నుంచి నా అంపైరింగ్‌ మొత్తం మారుతుందని అనుకోవద్దు. మన గురించి ఎదుటివారు ఏమనుకుంటున్నారో తెలుసుకొని మసలుకోవడం మంచిదని తెలుసుకున్నా' అని హెయిర్‌ పేర్కొన్నాడు. 

ఇప్పటినుంచి అసలు మైదానంలో ఆటగాళ్ల మధ్య ఏం జరుగుతుందో తెలుసుకోవడంపై ఎక్కువగా దృష్టిసారిస్తానని వెల్లడించాడు. తనను మరోసారి ఎలైట్‌ ప్యానెల్‌లో నియమించడంపై పాకిస్తాన్‌ క్రికెట్‌ బోర్డు నుంచి వస్తున్న విమర్శలను పట్టించుకోనని హెయిర్‌ స్పష్టం చేశాడు. అవసరమైతే పాక్‌ ఆడే మ్యాచ్‌లకు కూడా అంపైరింగ్‌ చేయడానికి తాను సిద్ధమేనని చెప్పాడు. 'టెస్టులు, వన్డేల నిమిత్తం ఐసీసీ నన్ను అంపైర్‌గా నియమించింది. ఏ దేశం ఆడుతున్నా అంపైర్‌గా నా బాధ్యతలు నెరవేరుస్తా. అది పాక్‌ ఆడే మ్యాచ్‌ అయినా సరే' అని హెయిర్‌ వ్యాఖ్యానించాడు. 
 

