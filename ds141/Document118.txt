ఇండియా తస్మాత్‌ జాగ్రత్త!

అంతర్జాతీయ క్రికెట్‌ మండలి (ఐసిసి) వన్‌డే ర్యాంకింగ్‌ల పట్టికలో ఆస్ట్రేలియాను వెనుకకు నెట్టి అగ్ర స్థానాన్ని అలంకరించిన ఉత్సాహంలో క్రికెట్‌ సౌత్‌ ఆఫ్రికా (సిఎస్‌ఎ) అధ్యక్షుడు గెరాల్డ్‌ మజోలా రానున్న మూడు టెస్ట్‌ మ్యాచ్‌ల సీరీస్‌లో గ్రేమ్‌ స్మిత్‌ నాయకత్వంలోని దక్షిణాఫ్రికా జట్టు సభ్యులు ఇండియాను చిత్తు చేయగలరని ధీమాగా చెప్పారు. వచ్చే వారం చెన్నైలో ప్రారంభం కానున్న మూడు మ్యాచ్‌ల టెస్ట్‌ సీరీస్‌లో ఇండియా తస్మాత్‌ జాగ్రత్త. గ్రేమ్‌ స్మిత్‌ అతని సహచరులు అనిల్‌ కుంబ్లెని, అతని సహచరులను చిత్తుచిత్తుగా ఓడించగలరు అని మజోలా హెచ్చరించారు. దక్షిణాఫ్రికా సారథి గ్రేమ్‌ స్మిత్‌ నాయకత్వ లక్షణాలను మజోలా గొప్పగా శ్లాఘించారు. స్మిత్‌ ఇటీవల బంగ్లాదేశ్‌తో సీరీస్‌లో అద్భుతమైన ఫామ్‌లో ఉండి ఐసిసి ర్యాంకింగ్‌లలో అగ్ర స్థానం అలంకరించిన విషయం విదితమే. 

అంతటి పిన్న వయస్సులోనే గణనీయ విజయాలు సాధించినందుకు గ్రేమ్‌కు క్రికెట్‌ సౌత్‌ ఆఫ్రికా జేజేలు పలుకుతున్నది. గ్రేమ్‌ టెస్ట్‌లలో కూడా ప్రోటియాస్‌ను నంబర్‌ వన్‌ స్థానానికి తీసుకువెళ్ళగలడని సిఎస్‌ఎ విశ్వసిస్తున్నది అని మజోలా చెప్పారు. గ్రేమ్‌ సారథ్యంలో ప్రోటియాస్‌ ప్రపంచ క్రికెట్‌లో నంబర్‌ వన్‌ ఒడిఐ జట్టుగా అంతర్జాతీయ సీజన్‌ను ముగించి టెస్ట్‌ రేటింగ్‌లలో రెండవ స్థానం కోసం చూస్తున్నారు అని ఆయన చెప్పారు. 27 సంవత్సరాల వయస్సులో గ్రేమ్‌ స్మిత్‌ అనేక రికార్డులు నెలకొల్పాడు. దీనితో అతను ప్రపంచ క్రికెట్‌లో పిన్న వయస్కుడైన అత్యుత్తమ కెప్టెన్‌, బ్యాట్స్‌మన్‌గా స్థానం సంపాదించాడు అని మజోలా అన్నారు. దక్షిణాఫ్రికా ఈ నెల చివరి వారం నుంచి మూడు టెస్ట్‌ల సీరీస్‌ కోసం ఇండియాను సందర్శించనున్నది. మొదటి టెస్ట్‌ ఈ నెల 26న చెన్నైలో ప్రారంభం అవుతుంది.
 

