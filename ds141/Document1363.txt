కొండ నాలుక్కి మందేస్తే...
భాగ్యనగరంలోనూ బీటీ వంకాయపై తీవ్ర నిరసన ధ్వనులు ప్రతిధ్వనించాయి. జన్యు పరివర్తిత ఆహార పంటల్ని అనుమతించే అంశంపై దేశవ్యాప్తంగా ప్రజాభిప్రాయ సేకరణ జరుపుతున్న కేంద్ర అటవీ, పర్యావరణ శాఖామాత్యులు జైరామ్‌ రమేశ్‌కు పరుష నినాదాల రూపేణా తెలుగు రాజధానిలో సైతం తల బొప్పికట్టింది! సంప్రదాయ వంగపంటకు ప్రాణాంతకమైంది, కాయ తొలిచే పురుగు. దాన్ని నాశనం చేసేదిగా భావించే 'బేసిల్లస్‌ తురింజియెన్స్‌'ను జొప్పించి రూపొందించిన జన్యుమార్పిడి రకాన్నే బీటీ వంకాయగా వ్యవహరిస్తున్నారు. తొలి జన్యు పరివర్తిత ఆహారపంటగా బీటీ వంకాయను దేశంలో అనుమతించాల్సిందిగా కోరుతూ దాఖలైన అర్జీపై సంబంధిత మండలి గత అక్టోబర్లో సానుకూలంగా స్పందించింది లగాయతు- ఒకటే గగ్గోలు. వాణిజ్య సాగుకు పర్యావరణ అనుమతుల్ని హుటాహుటిన ప్రసాదించడంలో కుట్రకోణాలున్నాయన్న ఆరోపణలు, పోనుపోను విత్తనరంగాన స్వావలంబన కోల్పోవడానికిది ఆరంభమన్న ఘాటు విమర్శలు వెల్లువెత్తాయి. ఎవరేమన్నా బీటీ వంకాయను గుడ్డిగా వ్యతిరేకించబోమన్న కేంద్ర వ్యవసాయశాఖ సహాయమంత్రి థామస్‌ ప్రకటన- నిరసనాగ్నిలో ఆజ్యం పోసింది. విశాల ప్రజాబాహుళ్యంతోపాటు యాభైమంది ప్రముఖ శాస్త్రవేత్తల అభిప్రాయాల్నీ సేకరించాకనే అంతిమ నిర్ణయానికొస్తామంటూ- జైరామ్‌ రమేశ్‌ దేశాటన ఆరంభించడానికి, అదీ నేపథ్యం. కోల్‌కతా, అహ్మదాబాద్‌, నాగపూర్‌, భువనేశ్వర్‌, చండీగఢ్‌, హైదరాబాద్‌... దాదాపు అన్నిచోట్లా మేరమీరిన నిరసన ప్రదర్శనలు బీటీ వంకాయపై ఇంతెత్తున పేరుకున్న భయాందోళనలకు అద్దంపట్టేవే. ఆఖరి అంచె బెంగళూరు పర్యటన దరిమిలా పదిరోజుల్లో నిర్ణయం తీసుకుంటామంటున్న అమాత్యులు, జనాభిప్రాయానికి ఏపాటి విలువ ఇస్తారన్నదే అసలైన ఉత్కంఠ. 
చీడపీడల్ని అదుపు చేయడమే లక్ష్యమంటూ ఏడెనిమిదేళ్ల క్రితం దేశంలో బీటీ పత్తివిత్తనాలు తెరమీదకు వచ్చినప్పుడు, పెద్దయెత్తున కలకలం రేగింది. క్రమేపీ అది సద్దుమణిగిన కొన్నాళ్లకు భిన్న కథనాలు ప్రచారమయ్యాయి. బీటీ పత్తి సాగుచేసిన చాలాచోట్ల దిగుబడి ఇంతలంతలైందన్న వాదనలకు విదర్భ తదితర ప్రాంతాల్లో రైతుల ఆత్మహత్యలు గాలితీసేశాయి. పెరుగుదల మాట అలా ఉంచి అసలుకే ఎసరొచ్చిందని, దిగుబడి కుంగి కొత్త తెగుళ్లు సోకుతున్నాయని, వరంగల్‌ బీటీ పత్తిచేలలో వారంపాటు మేసిన సుమారు రెండువేల గొర్రెలు మృత్యువాత పడ్డాయని... రకరకాల కథనాలు హడలెత్తించాయి. వాటి నిజానిజాలేమిటో ఇదమిత్థంగా ప్రజానీకానికి తెలియజెప్పాల్సిన బాధ్యతను కేంద్ర, రాష్ట్రప్రభుత్వాలు ఏనాడూ పట్టించుకున్న దాఖలాలు లేవు. జన్యుపరంగా అభివృద్ధిపరచిన ఆహారం ఎలుకల్లో పలు సమస్యలు తెచ్చిపెడుతోందని ఇంతలోనే గుప్పుమంది. చర్మవ్యాధులకు, వివిధ ఎలర్జీలకు అవకాశముందన్న పరిశోధకుల హెచ్చరికలూ- బీటీ వంకాయపై వ్యతిరేకతను శాఖోపశాఖలుగా విస్తరింపజేశాయి. బీటీ పత్తిని, బీటీ వంకాయను ఒకేగాట కట్టలేమన్న జైరామ్‌ రమేశ్‌ వివరణ ఎవరినీ సంతృప్తిపరచలేకపోయింది. ధరోల్బణంపై అనుచిత వ్యాఖ్యలతో ఇప్పటికే జనంలో పరువుమాసిన కేంద్రమంత్రి శరద్‌పవార్‌- నిపుణుల సంఘం పచ్చజెండా వూపేసినందువల్ల బీటీ వంకాయ ప్రవేశాన్ని ఎవరూ అడ్డుకోజాలరనడం కొలిమిని ఎగదోసింది. చట్టబద్ధ సంస్థ మంజూరు చేసిన కీలక అనుమతిని సైతం పౌరభద్రత దృష్ట్యా నిలువరించే అధికారం కేంద్రప్రభుత్వానికి ఉందన్న జైరామ్‌ ప్రతిస్పందన- మంత్రివర్గంలోనే నెలకొన్న గందరగోళాన్ని జాతి కళ్లకు కట్టింది. విస్తృత ప్రజాభిప్రాయ సేకరణ ముగిశాక- పవార్‌ మాట నెగ్గుతుందా, వీగిపోతుందా? 

జన్యుమార్పిడి పంటలసాగు మూలాన సంప్రదాయ విత్తనాలు కనుమరుగై, భూసారమూ హరాయించుకుపోతుందన్నది పలు రైతుసంఘాలు, స్వచ్ఛంద సంస్థల ఆందోళన. ఐక్యరాజ్యసమితి సభ్యత్వం కలిగిన దేశాల్లో తొంభైశాతానికిపైగా బీటీ పంటల్ని వ్యతిరేకిస్తుండగా, బహుళజాతి సంస్థల లాభాపేక్షతో భారత్‌ ప్రయోగశాలగా ఎందుకు మారాలన్నది వాటి సూటిప్రశ్న! మార్పును మొదట్లో ఎవరైనా వ్యతిరేకిస్తారన్న మూస ప్రకటనలు నిరసనకారుల్ని సాంత్వనపరచలేవు. విదేశీ అనుభవాలు బెంబేలెత్తిస్తున్నప్పుడు, జనశ్రేయం కాంక్షించే ప్రభుత్వాలేవైనా సాధికారిక వివరణలతో ముందుకు రావాలి. బీటీ సోయాను చైనా, జన్యు పరివర్తిత బంగాళాదుంపను పెరూ ఎందుకు తిరస్కరించాల్సి వచ్చిందంటే- బదులిచ్చే నాథుడే లేడు. జన్యుమార్పిడి పరిజ్ఞానానికి ఏమేమి ప్రత్యామ్నాయాలున్నాయో పరీక్షించాలని పిలుపిచ్చిన స్వామినాథన్‌ కమిటీ- గత్యంతరం లేకపోతేనే ఆ పరిజ్ఞానంవైపు మొగ్గాలని ఏనాడో నిర్దేశించింది. తనవంతుగా సర్వోన్నత న్యాయస్థానమూ- జీవభద్రత సహా అన్ని అంశాల సాకల్య పరిశీలన తరవాతే జన్యుమార్పిడి ప్రయోగాలకు అనుమతుల సంఘం తలూపాలంటూ కొన్ని షరతులు విధించింది. వాటి వూసెత్తని కమిటీ, లేడికి లేచిందే పరుగన్నట్లు ఆదరాబాదరా బీటీ వంకాయ వాణిజ్యసాగుకు ఆమోదముద్ర వేయడం- అక్షరాలా 'బయో'త్పాతమే సృష్టించింది! జన విస్ఫోటానికి దీటుగా వ్యవసాయ దిగుబడులు పెంపొందాల్సిందే. ఆహార సంక్షోభం తలెత్తకుండా మానవాళి కాచుకోవాల్సిందే. ఆ దిశగా ముందడుగు వేస్తున్నామంటూ హానికారక ప్రభావాల్ని కొనితెచ్చుకోవడమంటే- కొండనాలుక్కి మందేస్తే ఉన్న నాలుక వూడిపోయిన చందమే. ఒకసారంటూ బీటీ వంకాయకు మార్గం సుగమమైతే- ఆవాలు, బంగాళాదుంప, అరటి, క్యాబేజీలాంటివీ బారులు తీరడం తథ్యం. ఆ మేరకు సగటు పౌరుడి ఆరోగ్యం, ఆయుర్దాయాలపైనా ప్రత్యక్ష ప్రభావం అనివార్యం. ఈ స్పృహే కేంద్రసర్కారుకు కరదీపిక కావాలి. ప్రజారోగ్య పరిరక్షణకు దోహదపడాలి!
