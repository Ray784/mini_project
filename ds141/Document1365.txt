పుట్టి ముంచుతున్న నిర్లక్ష్యం
మొన్న మాఘ పూర్ణిమనాడు, వసిష్ఠ గోదావరిలోని ఉప్పుటేరులో బియ్యపుతిప్ప వద్ద ఘోర ప్రమాదం. నిన్నటికి నిన్న, విశాఖ జిల్లా తాండవ జలాశయం చేరువలో ఇంకో దారుణం. అక్కడ, ఇక్కడ నాటుపడవల మునక రూపేణా ముంచుకొచ్చిన మృత్యువు అమాయక భక్తజనం ప్రాణాల్ని కర్కశంగా కబళించింది. దైవదర్శనానికి బయల్దేరిన రక్త సంబంధీకుల్ని, ఆప్తుల్ని శాశ్వతంగా పోగొట్టుకున్న బాధిత కుటుంబాలన్నీ అమాంతం శోకసంద్రంలో మునిగిపోయాయి! అంతర్వేది లక్ష్మీనరసింహస్వామి సన్నిధికి వెళ్దామనుకున్న సుమారు 70 మంది- చేపల వేటకు ఉపయోగించే నాటుపడవ ఎక్కడమే గోదావరిపాయలో దుర్ఘటనకు కారణమైందంటున్న వాదనలు నివ్వెరపరచేవే. సరైన ప్రత్యామ్నాయ రవాణా వసతి లేని దుస్థితే వారిని మృత్యుయానానికి పురిగొల్పిందన్నది దాచిపెట్టినా దాగని సత్యం. ఒడ్డునున్న స్థానికుల తక్షణ స్పందన అయిదు పదుల మందిని సురక్షితంగా గట్టెక్కించినా- పిల్లలు, మహిళలు సహా తక్కినవారంతా మృతులు, గల్లంతైనవారి జాబితాలోకి చేరిపోవడం గుండెల్ని పిండేసే భయానక వాస్తవం. అటు విశాఖ జిల్లాలో అమ్మవారి జాతరకు ఉత్సాహంగా పుట్టిలో బయలుదేరిన పద్నాలుగు మందిలోనూ క్షేమంగా బయటపడింది ఇద్దరే. మిగతావారి ఆచూకీ కోసం రంగంలోకి దిగిన ప్రత్యేక బృందాలు ఏం కబురు తెస్తాయోనన్న భయోద్విగ్నతలు సంబంధీకుల్ని కలచి వేస్తున్నాయి. పుట్టి, బల్లకట్టు, నాటుపడవల ప్రయాణాలెంత ప్రమాదకరమో తెలిసీ వాటినే నమ్ముకోవడం మినహా గత్యంతరంలేని తీరప్రాంతవాసులకు- నాయకుల మొక్కుబడి వూరడింపులు, నామమాత్ర ఆర్థిక తోడ్పాటు సాంత్వన ప్రసాదించలేవు. వీడనిపీడలా తిష్ఠ వేసుక్కూర్చున్న సమస్య లోతుపాతులు గుర్తెరగకుండా గుప్పించే సంతాప ప్రకటనలు, అరకొర సహాయ ప్యాకేజీలతో బాధితుల గుండెమంట చల్లారదు! 
మూడేళ్లక్రితం లక్ష్మీనరసింహ స్వామి భక్తులే అరవైమందిని మహబూబ్‌నగర్‌ జిల్లా మంచాలకట్టు దగ్గర నాటుపడవ ప్రమాదం బలి తీసుకుంది. 'ఇది చాలా విషాదకరం... మళ్లీ ఇలాంటి ప్రమాదాలు జరగకుండా చూద్దా'మంటూ అప్పట్లో ముఖ్యమంత్రి ప్రస్తావించిన ప్రత్యేక చర్యలు అజాపజా లేకుండా పోయాయి. పడవ ప్రమాదాల నివారణకు అవసరమైన చర్యలన్నీ తీసుకోవాలని, ప్రత్యామ్నాయ రవాణా ఏర్పాట్లు చేయాలని ఆనాడు కలెక్టర్లకు హుటాహుటిన జారీ అయిన ఆదేశాలు గాలికి కొట్టుకుపోవడంవల్లే వేదనలూ రోదనలూ పునరావృతమవుతున్నాయి. గుంటూరు జిల్లా గొడవర్రు బల్లకట్టు దుర్ఘటన, మహబూబ్‌నగర్‌ జిల్లా కుసుమర్తి పడవ ప్రమాదం, కర్నూలుజిల్లా వెలుగోడులో పుట్టి మునక... ఎక్కడ ఏం జరిగినా- నేతలు, అధికార సిబ్బంది తీవ్ర దిగ్భ్రాంతి చెందడం, సత్వర చర్యలకు ఉదారహామీలు ఇవ్వడం షరా మామూలు. ఏనాడో 1985లో భద్రాచలం దగ్గరి కూనవరం వద్ద నాటుపడవ తలకిందులై 38మంది దుర్మరణం పాలైనప్పుడూ- కట్టుదిట్టమైన చర్యలు తీసుకుంటామని ఆనాటి సర్కారు వాగ్దానం చేసింది. తీరం వెంబడి ఎక్కడెక్కడ ఫెర్రీ పాయింట్లు అవసరమో గుర్తించి జిల్లా కలెక్టర్లు అనుమతులిస్తారని, అవి లేకుండా ఎలాంటి డింగీల్నీ పుట్టీల్నీ నడపరాదన్న ప్రభుత్వం- పడవల యోగ్యతాయోగ్యతల తనిఖీకి ఏర్పాట్లు తథ్యమనీ బులిపించింది. అనుమతులు, తనిఖీల మాట అలాఉంచి- స్థానికంగా విధులు నిర్వర్తించాల్సిన పోలీసు, రెవెన్యూ సిబ్బంది సైతం పత్తాలేకపోవడమే తాజా ప్రమాదాల్ని తెచ్చిపెట్టింది. నిరంతర పర్యవేక్షణతోపాటు అనుమతుల జారీ ప్రక్రియా అటకెక్కిన పర్యవసానంగానే- కన్నీటి సుడిగుండాలు ముప్పిరిగొంటున్నాయి. 

సామర్థ్యానికి మించి నాటుపడవల్లో జనం ఎక్కేయడమే తరచూ అనర్థాలకు దారి తీస్తున్నదనేది- ఏ పార్టీ అధికారంలో ఉందన్న దానితో నిమిత్తలేకుండా, పాలన యంత్రాంగం ఆనవాయితీగా వల్లెవేస్తున్న వాదన. ఏరికోరి ప్రాణాలు పణంపెట్టి, కావాలని జలసమాధికి ఉరకలెత్తుతారా ఎవరైనా? గ్రామీణ ప్రాంతాల్లో జాతరలు, పర్వదినాల సందర్భంగా పెద్దయెత్తున భక్తులు పోటెత్తి విపరీత రద్దీ ఏర్పడటం సహజం. అటువంటప్పుడు, వేరే ప్రయాణ సదుపాయాలు అంతగా లేనిచోట్ల నదీప్రవాహాలపై డింగీలు, పుట్టీలు, నాటుపడవలకు వేలంవెర్రి గిరాకీ తప్పదన్న ముందుచూపుతో పోలీసు, రెవెన్యూ సిబ్బంది తగినన్ని జాగ్రత్తలతో సర్వసన్నద్ధంగా ఉండాలి. నాటుపడవలు ప్రజల ప్రాణాలతో చెలగాటమాడకుండా కాచుకోవాల్సిన వ్యవస్థ మొద్దునిద్ర పోతుండటమే- దైవాధీనం ప్రయాణాల్ని ప్రాణాంతకం చేస్తోంది. పడవల్ని ఏ సమయంలో ప్రయాణానికి అనుమతించాలో, వాటిని ఎవరు ఎప్పుడు ఎలా తనిఖీ చేయాలో నిబంధనావళి ఘోషిస్తోంది. వాస్తవంలో తనిఖీలూ లేవు, పరిమితి మించకుండా ప్రయాణికుల్ని వారించి నివారించే ఏర్పాట్లూ గల్లంతు! లంకప్రాంత ప్రజలు, తీరప్రాంత వాసులకు నాటు ప్రయాణ సాధనాలే దిక్కయిన దయనీయ దుస్థితి దశాబ్దాలుగా కొనసాగుతోంది. ఏళ్ల తరబడి వంతెనల నిర్మాణానికి అతీగతీ లేనిచోట్లా ఫెర్రీ సర్వీసుల భద్రత గాలిలో దీపమవుతోంది. పరిసరప్రాంత వాసుల బతుకుల్లో కడవలతో విషాదం దిమ్మరిస్తూనే ఉంది. ప్రజల పుట్టి ముంచుతున్న అమానవీయ నిర్లక్ష్యం పునరావృతం కాకుండా కాచుకోవడమే ప్రభుత్వ చిత్తశుద్ధికి పరీక్ష. జలయాన భద్రతకు శాశ్వత చర్యల్ని పకడ్బందీగా పట్టాలకు ఎక్కించడమే- నిస్సహాయంగా ప్రాణాలు బలిపెట్టినవారికి సరైన నివాళి! 
  
 
 
 
 
 
 
 
 
 
 
  
 