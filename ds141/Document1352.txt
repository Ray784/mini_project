ధరణికి ద్రోహం
దేవీకటాక్షం పొంది మహాకవిగా మారకముందు, తానెక్కిన చెట్టుకొమ్మనే తెగ నరుక్కునే మూఢునిగా కాళిదాసును ఆవిష్కరించిన కథ ఓ పట్టాన మరచిపోలేనిది. పారిశ్రామిక విప్లవం పేరిట మానవాళికున్న ఏకైక భూమండలాన్ని నివాసయోగ్యం కాకుండా చేసే అభివృద్ధి వ్యూహాల్లో కాళిదాసు మూర్ఖాంశ వందలు వేల రెట్లుగా ప్రతిఫలిస్తుంది. ధరణికి ముంచుకొస్తున్న ముప్పుపై త్వరలో జరగనున్న కోపెన్‌హాగన్‌ సదస్సు నిర్ణయాత్మక మలుపు కావాలన్నది చోగమ్‌ (కామన్వెల్త్‌ దేశాధినేతల సమావేశం) తాజా తీర్మానపాఠం! ప్రధానంగా సంపన్నరాజ్యాల నిర్వాకాల పర్యవసానమైన దుష్కృతాన్ని శాయశక్తులా నిర్వీర్యపరచే కృషిలో భారత్‌ సైతం భాగస్వామి అవుతుందంటూ ట్రినిడాడ్‌-టొబాగోలో మన్మోహన్‌సింగ్‌ చేసిన కీలక ప్రసంగం, ఎన్నోవిధాల వన్నెలీనింది. కాలుష్య విసర్జన ఒప్పందంపై సంతకానికి సుముఖమేగాని, అది వివక్షాపూరిత ఒడంబడిక కారాదన్న ఆయన షరతు- వర్ధమాన దేశాల ఉమ్మడి డిమాండుకు విస్పష్ట ప్రతిధ్వని! లక్ష్యసాధనలో బరువు బాధ్యతల్ని అందరూ సమానంగా పంచుకోవాలన్న ప్రధాని సూచన- ఎవరిని ఉద్దేశించిందో తేటతెల్లం. మన్మోహన్‌ గురిపెట్టింది తోటి కామన్వెల్త్‌ దేశాల్ని కాదు, అగ్రరాజ్యాన్ని! ఆరేళ్లక్రితమూ నైజీరియా రాజధాని అబూజా వేదికపై- వినాశకర చర్యలనుంచి భూగోళాన్ని రక్షించుకోవాల్సిన అవసరముందని చోగమ్‌ సంయుక్త తీర్మానం ఎలుగెత్తింది. అంతర్జాతీయ సమాజం కూడిరావాలనీ అప్పట్లో పిలుపిచ్చింది. మూడోనాడే చాపచుట్టేసిన 'చోగమ్‌'ను క్రియాశీలం చేయడంతోపాటు సంపన్నరాజ్యాల నిష్క్రియపై కాకనూనెతో చురక వేయాలన్నది మన్మోహన్‌ పరిణత ప్రసంగం తాలూకు జంటలక్ష్యాలు. ధనికదేశాల ఒత్తిళ్లకు తలొగ్గి ఇండియా బాణీ మార్చుకుందన్న ప్రచారాన్ని తిప్పికొట్టడంతోపాటు, కోపెన్‌హాగన్‌లో జరగనున్న నిర్ణయాత్మక సమావేశం ఫలప్రదం కావడానికి మౌలిక ప్రాతిపదిక ఏమిటో కూడా ప్రధాని ఉపన్యాసం సూటిగా తెలియజెప్పింది. 
మానవ ధ్వంసరచనకు నిలువెత్తు దృష్టాంతం, భూగోళానికి పెచ్చుమీరుతున్న ఉష్ణతాపం. పరిశ్రమలు మొదలు రవాణా సాధనాల దాకా శిలాజ ఇంధనాల దహనం రూపేణా కొనసాగుతున్న విచ్చలవిడితనం, మనిషి మనుగడకే పెనుప్రమాదం. మరోవైపు, యథేచ్ఛగా అడవుల నరికివేత మూలాన పోనుపోను భూ ఉష్ణోగ్రత పెరుగుతోంది. దానివల్ల వాటిల్లే ఉత్పాతాలు ఒకటా, రెండా? కరవు కాటకాలు పెచ్చరిల్లుతాయి. మంచుపర్వతాలు కరిగి లోతట్టు ప్రాంతాలు మునిగిపోతాయి. అకాల రుతువులు, విపరీత వరదలు, భయంకర తుపానులు ముంచుకొస్తాయి. భూమిలో తేమ ఇగిరి, భూగర్భ జలాలూ అడుగంటిపోతాయి. ఆహార కొరతతోపాటు వ్యాధులూ ముమ్మరిస్తాయి. దురదృష్టం ఏమిటంటే- భూ తాపాన్ని ప్రజ్వరిల్లజేయడంలో నిమిత్తమాత్రమైన పేద, వర్ధమాన దేశాలకే దుష్ఫలితాల సెగ అధిక మోతాదులో తగిలి, వాటిని కునారిల్లజేస్తోంది. 2100 నాటికి వరదల ముంపు తీవరించి విశ్వవ్యాప్తంగా ఏటా దాదాపు 19కోట్లమంది నిరాశ్రయులవుతారన్న ఊహే వెన్నులో వణుకు పుట్టిస్తుంది! పర్యావరణానికి చెరుపు చేస్తే కలిగే అనర్థాల విశ్వరూపాన్ని 1992నాటి రియో ధరిత్రీ సదస్సు లోకం కళ్లకు కట్టింది. శతాబ్దాంతానికి ఉద్గార పరిమితుల్ని 1990నాటి స్థాయికి కుదిస్తానన్న అమెరికా, స్వీయ హామీని తుంగలో తొక్కింది. రియో సదస్సులో జీవవైవిధ్య ఒప్పందంపై సంతకానికి నిరాకరించిన అగ్రరాజ్యం, 1997నాటి క్యోటో సమావేశంలో అతితెలివి ఒలకబోసింది. భారత్‌, చైనాలాంటి వర్ధమాన దేశాలే బృహత్తర బాధ్యతను భుజాలకు ఎత్తుకోవాలన్న పెడసర వాదనలకు పెద్దపీట వేసిన అమెరికా, తైనాతీలది నేటికీ అదే తీరు. 

పర్యావరణానికి హానికరమైన గ్రీన్‌హౌస్‌ వాయువుల నియంత్రణలో పేద, ధనిక దేశాలు ఏకరీతిగా బాధ్యత పంచుకోవాలన్నది అసంబద్ధ వాదన. అమ్మఒడిలాంటి ప్రకృతిని కాపాడుకునే హేతుబద్ధ కార్యాచరణ వ్యూహం ముడివడకుండా అదే సృష్టిస్తోంది ఏళ్ల తరబడి ప్రతిష్టంభన! ఒకటిన్నర శతాబ్దాల క్రితం పారిశ్రామిక విప్లవం ఆరంభమైంది లగాయతు ఇప్పటివరకు భారీగా బొగ్గునిల్వల్ని, చమురు ఉత్పత్తుల్ని వినియోగించి పోటాపోటీగా భూ తాపాన్ని పెంచేస్తున్నది సంపన్న రాజ్యాలే. ఇప్పుడిప్పుడు వృద్ధిబాట పడుతున్న దేశాలు, ఇన్నేళ్ల ధనికదేశాల నిర్వాకాలకు మూల్యం చెల్లించాలనడం ఏం న్యాయం? తాము చేయని నేరానికి ఆమ్లవర్షాలు, ప్రకృతి ఉత్పాతాల పాలబడుతూ జీవావరణానికి జీవవైవిధ్యానికి అంతులేని నష్టం దాపురించి కిందుమీదులవుతున్న వర్ధమాన దేశాలు భూరి వ్యయభారం మోయాలనడం అహేతుకం, అసమంజసం. డిసెంబరు 7-18 తేదీల మధ్య కోపెన్‌హాగన్‌ వేదికపైనా సంపన్న రాజ్యాల మంకుపట్టు సాగకుండా ప్రతివ్యూహమొకటి పదును తేలుతోంది. రాజీకి తావులేని డిమాండ్ల చిట్టాతో చైనా, భారత్‌, బ్రెజిల్‌, దక్షిణాఫ్రికాలు ఇప్పటికే సంసిద్ధమయ్యాయి. అభివృద్ధి చెందిన దేశాలు తమవంతుగా నిర్ణీత కాలావధిలో ప్రమాదకర ఉద్గారాలకు కోతపెట్టాలని, కాలుష్య నియంత్రణ పరిజ్ఞానాన్ని వర్ధమాన ప్రపంచానికి సత్వరం చేరువ చేయాలన్న క్యోటో ఒప్పందస్ఫూర్తికి అవి కలిసికట్టుగా గొడుగు పడుతున్నాయి. ముందస్తు కసరత్తు సాగుతున్నదనే కావచ్చు- కోపెన్‌హాగన్‌ సదస్సులో ఆచరణాత్మక బృహత్‌ పథకం రూపుదిద్దుకోవాలని 'చోగమ్‌' తీర్మానం ఆకాంక్షిస్తోంది. ఇంతకాలం నిష్పూచీగా వ్యవహరించి యావత్‌ విశ్వాన్ని వినాశపుటంచులకు నెట్టుకుపోయిన సంపన్నరాజ్యాలు ఇకనైనా ప్రాప్తకాలజ్ఞత ప్రదర్శించకపోతే భావితరాలు క్షమించవు. నిజాయతీగా నిబద్ధతతో సమష్టి యత్నాలు ప్రారంభించకపోతే- సుజలాలతో సుఫలాలతో విలసిల్లే ధరణీతలమనేదే మిగలదు! 
