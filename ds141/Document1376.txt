రబీలోనూ ఎదురుదెబ్బలే!
మూలిగే నక్కమీద తాటిపండు పడటమంటే ఇదే. ఖరీఫ్‌లో ఆశలు కొల్లబోయి రబీలోనైనా కాస్తోకూస్తో కోలుకుని కాలూచేయీ కూడదీసుకోవాలని ఆరాటపడ్డ రాష్ట్ర రైతాంగానికి ఇప్పుడు ఎటుచూసినా ఎదురుగాలే! కరవు, వరదలు వంతులవారీగా చెండుకు తినడంతో ఖరీఫ్‌ పంటకాలంలో సాగు విస్తీర్ణం 80శాతానికి కుంగిపోయింది. ఇంచుమించు 64లక్షల హెక్టార్లకే వివిధ పంటల మొత్తం సాగు పరిమితమై, ఆహారధాన్యాల దిగుబడి 30శాతం మేరకు క్షీణిస్తుందన్న అంచనాలు తీవ్ర ఆందోళన రేకెత్తించాయి. ఆ నష్టాల్ని పూడ్చుకోవడానికి అదనంగా మూడులక్షల ఎకరాల్లో వరిసాగును ప్రతిపాదిస్తూ గడచిన అక్టోబర్లో రబీ ప్రణాళిక వెలువరించిన సర్కారు చెప్పిందొకటి, జరిగింది వేరొకటి. వరితోపాటు ఇతర పంటల్నీ శాయశక్తులా ప్రోత్సహిస్తామన్న హామీలు ఇట్టే వట్టిపోయాయి. రబీలో సాధారణంగా నమోదయ్యే పంటల విస్తీర్ణం దాదాపు 38లక్షల హెక్టార్లు. దాన్ని 45లక్షల హెక్టార్లకు పెంచడమే లక్ష్యమన్న ప్రకటనలెంతగా మోతెక్కిపోయినా- ప్రస్తుతానికి అది 35లక్షల హెక్టార్లకు మించలేదు. రాష్ట్రవ్యాప్తంగా వరినాట్లు ఇంచుమించు అన్నిచోట్లా పూర్తయిన దశలో- ప్రధాన ఆహారపంట తీరుతెన్నులు బెంబేలెత్తిస్తున్నాయి. సాధారణ విస్తీర్ణంలో నేడది కేవలం 72శాతానికి పడిపోయిందంటే- ఖరీఫ్‌ లోటు పూడ్చుకోవడం మాట అలా ఉంచి, అసలుకే ఎసరొచ్చే ముప్పు పొంచే ఉంది! రైతుల్ని చైతన్యపరచి, సకాలంలో ఎరువులూ విత్తనాలు అందజేసి, కౌలురైతులు సహా వ్యవసాయదారులందరికీ బ్యాంకురుణాల పునర్‌ వ్యవస్థీకరణకు నిబద్ధమవుతామంటూ ఖరీఫ్‌ చివర్లో రాష్ట్ర వ్యవసాయశాఖ నమ్మబలకడం తెలిసిందే. రైతన్నకు అవసరకాలంలో ఆసరాగా నిలవడంలో అడుగడుగునా సర్కారీ వైఫల్యం- ఖరీఫ్‌ను మించి రబీలో ఆహార భద్రత పుట్టి ముంచబోతోంది! 
దేశవ్యాప్తంగా కరవు రక్కసి విలయతాండవం దృష్ట్యా నాలుగున్నర నెలల క్రితమే ప్రధాన కార్యదర్శుల విస్తృత సమావేశంలో ప్రధాని మన్మోహన్‌సింగ్‌ ముందస్తు పంటల ప్రణాళికను ఆవిష్కరించారు. రబీలో రైతాంగానికి అవసరమైన విత్తనాలు, ఎరువులు, ఇతర పనిముట్ల కొరత లేకుండా చూడాలనీ, బ్యాంకులూ సహకార సంఘాల ద్వారా రుణలభ్యత సవ్యంగా ఉండేలా కాచుకోవాలనీ రాష్ట్రాలకు నిర్దేశించారు. ఇక్కడ రాష్ట్రంలో, రబీలో గరిష్ఠస్థాయి రుణాలివ్వాలని వ్యవసాయమంత్రి, ముఖ్యమంత్రి కలివిడిగా విడివిడిగా చేసిన విజ్ఞప్తులతో పరిస్థితి చాలావరకు కుదుటపడనుందన్న అంచనాలు మోసులెత్తాయి. తీరా జరిగిందేమిటి? కరవు, వరద ప్రాంతాల్లో రుణాల పునర్‌ వ్యవస్థీకరణ ప్రక్రియ నత్తలకే నడకలు నేర్పుతోంది. రబీ పంట రుణాలుగా ఇవ్వదలచిన రూ.9400కోట్లలో సగమైనా రైతాంగానికి దక్కలేదని క్షేత్రస్థాయి కథనాలు ఎలుగెత్తుతున్నాయి. వాస్తవిక పెట్టుబడి అవసరాలతో పోలిస్తే వ్యవస్థాగత రుణవసతి రూపేణా ఇవ్వజూపుతున్నది కేవలం కంటితుడుపు. ఆ మొత్తమైనా అవసరార్థులకు చేరకుండా, పద్దుల్లో సర్దుబాట్లు జోరెత్తుతున్న పర్యవసానంగా- ప్రైవేటు వడ్డీ వ్యాపారుల్ని ఆశ్రయిస్తున్న రైతులు రుణచక్రబంధంలో ఇరుక్కుంటున్నారు. జాతీయస్థాయిలో 48.6శాతం రైతుకుటుంబాలు అప్పుల ఊబిలో కూరుకుంటే, ఆంధ్రప్రదేశ్‌లో ఆ సంఖ్య 82శాతమని అధ్యయనాలు లోగడే చాటిచెప్పాయి. అయినా పరపతి కొరవడ్డ రాష్ట్ర రైతాంగాన్ని రబీలోనూ ప్రభుత్వం ఆదుకోలేకపోయింది. ఉత్పాదక, పెట్టుబడి రాయితీలపై మాటలపసే తప్ప చేతల పసలేదు. విద్యుత్‌ కష్టాలు, నీటికి తిప్పలు సరేసరి. వ్యవసాయానికి ఏటా 50వేల ఉచిత కనెక్షన్లు ఇవ్వాలన్న నిర్ణయాన్ని సర్కారు గప్‌చుప్‌గా అటక ఎక్కించింది. వెరసి- రబీ చిన్నబోగా, రైతాంగం బతుకులే ఛిన్నాభిన్నమవుతున్నాయి. 

రైతుభద్రతకు అన్నిందాలా పాటుపడటమనేది ప్రజాప్రభుత్వాల విహిత బాధ్యత. ఎందుకంటే, సాగుదారుల శ్రేయంతో నేరుగా ముడివడి ఉంటుంది యావత్‌ జాతి ఆహారభద్రత. ఈ వాస్తవిక అవగాహనతోనే వ్యవసాయ క్షేత్రాల్లో సంక్షోభాన్ని ఎలా అధిగమించాలో అంచెలవారీ వ్యూహాన్ని విఖ్యాత శాస్త్రవేత్త డాక్టర్‌ స్వామినాథన్‌ ఏనాడో విశదీకరించారు. అనుసరణీయ ప్రణాళికల్ని గాలికొదిలేసి కేంద్ర, రాష్ట్రప్రభుత్వాలు ఆనవాయితీగా వెలగబెడుతున్న నిర్వాకాల మూలాన- పంటపొలాలు ఏటికేడాది రైతుల గుండెల్లో ఆరని మంటలు రాజేస్తున్నాయి. ఎకరం పొలంకూడా ఎండనిచ్చేది లేదన్న గంభీర ప్రకటనలు నీటిమూటలై నిరుటి రబీలో వరి, మొక్కజొన్న, చెరకు తదితర పంటలు రాష్ట్రంలో పలుచోట్ల తలలు వేలాడేశాయి. అనుభవాలనుంచి గుణపాఠాలు నేర్వని కారణంగా- ఈసారి వరి, జొన్న, నువ్వులు, రాగులు లాంటి పంటల్లో లోటు సాగు వెక్కిరిస్తోంది. అంతిమంగా దిగుబడుల్లో ఎటూ తెగ్గోతే. ముందస్తు రబీలో వేసిన కంది, శనగపంటల విస్తీర్ణం సాధారణ స్థాయిలో నమోదు కావడం గుడ్డిలో మెల్ల. వరి ఉత్పత్తిలో దేశంలోనే ముందున్నామన్న వీరాలాపాలకు గాలి తీసేస్తూ సంవత్సరం క్రితంనుంచే తెలుగు నేలపై బియ్యం ధరలు సలసలా మరుగుతున్నాయి. వివిధ దిగుబడులకు సంబంధించి ఈ రబీసైతం దగా చేయనుందన్న సూచనల్ని బట్టి, ఇకనైనా ప్రభుత్వ ఆపద్ధర్మ ప్రణాళికలు పదును తేలాల్సి ఉంది. మద్దతు ధరకే పరిమితం కావద్దనీ, అవసరమైతే అంతకన్నా అధికంగానైనా చెల్లించి కందులు సేకరించాల్సిందిగా మార్క్‌ఫెడ్‌కు, ప్రభుత్వానికి రాష్ట్ర హైకోర్టు డిసెంబర్లోనే సూచించింది. దేనికదే దిగుబడి తగ్గడం తథ్యమనిపిస్తున్న నేపథ్యంలో- వరి సహా ప్రధాన పంటలన్నింటికీ అదే సూత్రం అన్వయింపజేసే అంశాన్ని పాలకశ్రేణి కూలంకషంగా పరిశీలించి, చొరవగా ముందడుగేయాల్సిన తరుణమిది. దిగుబడులు క్షీణించినా నష్టాలనుంచి గట్టెక్కుతామన్న భరోసా రైతాంగంలో కలిగించడమే సర్కారు చిత్తశుద్ధికి గీటురాయి!
