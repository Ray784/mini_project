ఆటగాళ్ల మధ్య హద్దులు లేవు: గిల్‌ క్రైస్ట్‌

సరిహద్దు రేఖలనేవి ఒక్క క్రికెట్‌ క్రీడా ప్రాంగణంలోనే తప్ప జట్టు ఆటగాళ్ళ మధ్య మాత్రం ఎటువంటి హద్దులు ఉండవని ఆస్ట్రేలియన్‌ వికెట్‌ కీపర్‌ ఆడమ్‌ గిల్‌క్రైస్ట్‌ అన్నాడు. డిఎఫ్‌ఎల్‌ ఇండియన్‌ ప్రీమియర్‌ లీగ్‌ (ఐ.పి.ఎల్‌.) ట్వంటీ 20 క్రికెట్‌ టోర్నమెంట్‌కు సంబంధించిన హైదరాబాద్‌ జట్టుకు 'దక్కన్‌ ఛార్జర్స్‌' అని నామకరణం చేసిన సందర్భంగా హైదరాబాద్‌ ఇంటర్నేషనల్‌ కన్వెన్షన్‌ సెంటర్‌ (హె.ఐ.సి.సి.)లో జరిగిన కార్యక్రమానికి విదేశాలకు చెందిన ఆటగాళ్ళెవరూ హాజరు కాలేదు. అయితే ఈ సందర్భంగా గిల్‌క్రైస్ట్‌ ఒక సందేశం పంపాడు. హైదరాబాద్‌ క్రికెట్‌ క్రీడాభిమానులు చాలా ప్రజ్ఞావంతులైన మద్దతుదారులని గిల్‌క్రైస్ట్‌ కొనియాడాడు. వైస్‌ కెప్టెన్‌ పదవిలో తనను నియమించడం పట్ల అతను హర్షం వ్యక్తం చేశాడు. హైదరాబాద్‌ జట్టులో యువ క్రీడాకారుల ప్రగతికి తన అంతర్జాతీయ అనుభవంతో తోడ్పడతానని అతను హామీ ఇచ్చాడు. 

యువ ఆటగాళ్ళకు చక్కని వేదిక: లక్ష్మణ్‌ 

అంతర్జాతీయ ఆటగాళ్ళతో కూడిన అద్భుతమైన జట్టుకు కెప్టెన్‌గా ఉండడం పట్ల లక్ష్మణ్‌ హర్షం వ్యక్తం చేశాడు. అంతర్జాతీయ స్థాయిలో పేరు ప్రఖ్యాతులు సంపాదించిన వారితో కలిసి ఆడడంతో పాటు తమ ప్రతిభా పాటవాలు నిరూపించుకోవడానికి ఐ.పి.ఎల్‌. ట్వంటీ20 ఒక గొప్ప వేదికను యువ ఆటగాళ్ళకు అందజేసిందని లక్ష్మణ్‌ అన్నాడు. 

అన్ని వర్గాలవారిని ఆకట్టుకోవడమే టి20 క్రికెట్‌ లక్ష్యమని, మా మ్యాచ్‌ను చూడడానికి వచ్చిన ఏ ఒక్కరు కూడా నిరాశ చెందరన్న నమ్మకం తమకు ఉందని లక్ష్మణ్‌ చెప్పాడు. 'జట్టులో చాలామంది ఆటగాళ్ళు నాకు మంచి స్నేహితులు. మేమంతా చాలా చక్కటి ప్రతిభ కనబరుస్తాం' అని లక్ష్మణ్‌ అన్నాడు. 

మంచి జట్టుకు కోచ్‌గా ఉన్నందుకు రాబిన్‌ సింగ్‌ హర్షం వ్యక్తం చేశాడు. ఆడమ్‌ వంటి ఆటగాళ్ళు ఉన్న ఈ జట్టును పెద్దగా పట్టించుకోనవసరం లేదని, వారిని అలా వదిలివేయడమే మేలని రాబిన్‌ సింగ్‌ వ్యాఖ్యానించాడు. 'వారంతా మ్యాచ్‌లలో విజయం సాధించిన వారు. అంతటి ఆటగాళ్ళు ఉన్న జట్టుకు కోచ్‌గా ఉండడం కాస్త కష్టమే. అయితే మరోవిధంగా ఆలోచిస్తే, అదే మంచిది. ఎందుకంటే వారి గురించి మరీ ఎక్కువగా ఏమీ పట్టించుకోవలసిన అవసరం ఉండదు' అని రాబిన్‌ పేర్కొన్నాడు. 

లక్ష్మణ్‌తో పాటు ఇండియాకు చెందిన అతని జట్టు సభ్యులంతా ఈ కార్యక్రమానికి హాజరయ్యారు. అయితే విదేశాలకు చెందిన జట్టు ఆటగాళ్ళెవరూ ఈ కార్యక్రమానికి హాజరు కాలేదు. కాగా, ఈ కార్యక్రమం సందర్భంగా 

దక్కన్‌ ఛార్జర్స్‌ జట్టులో ప్రపంచవ్యాప్తంగా మంచి అనుభవం గడించిన ఆటగాళ్ళతో పాటు యువ క్రీడాకారులు కూడా ఉన్నారు. జట్టులో లక్ష్మణ్‌తో పాటు ఆడమ్‌ గిల్‌క్రైస్ట్‌, ఆండ్రూ సైమండ్స్‌ కూడా చెప్పుకోదగ్గవారే. 'కోల్‌కతా నైట్‌ రైడర్స్‌'తో కోల్‌కతాలో ఏప్రిల్‌ 20వ తేదీన దక్కన్‌ ఛార్జర్స్‌ తమ తొలి మ్యాచ్‌ ఆడతారు. ఆ తరువాత రాజీవ్‌ గాంధీ ఇంటర్నేషనల్‌ స్టేడియంలో ఏప్రిల్‌ 22వ తేదీన 'ఢిల్లీ డేర్‌డెవిల్స్‌'తో పోటీ పడతారు. 

దక్కన్‌ ఛార్జర్స్‌ జట్టు సభ్యులు వీరే... వి.వి.ఎస్‌. లక్ష్మణ్‌ (కెప్టెన్‌), ఆడమ్‌ గిల్‌క్రైస్ట్‌ (వైస్‌ కెప్టెన్‌), ఆండ్రూ సైమండ్స్‌, హెర్షెల్లె గిబ్స్‌, షాహిద్‌ అఫ్రిది, ఛమిందా వాస్‌, స్కాట్‌ స్టైరిస్‌, ఛమరా సిల్వా, నువన్‌ జొయ్‌సా, ఆర్‌.పి. సింగ్‌, రోహిత్‌ శర్మ, ఎన్‌. అర్జున్‌ యాదవ్‌, ద్వారకా రవి తేజ, ప్రజ్ఞాన్‌ ప్రయీష్‌ ఓఝా, దొడ్డపనేని కల్యాణకృష్ణ, పి. విజయకుమార్‌, వై. వేణుగోపాలరావు, హల్హాధర్‌ దాస్‌, సంజయ్‌ బంగార్‌, సర్వేశ్‌ కుమార్‌.
 

