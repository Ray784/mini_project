సర్కారీ జులుం!
శాంతియుతంగా నిరసన తెలిపే స్వేచ్ఛకు పట్టం కడుతోంది ప్రజాస్వామ్యం. పాలకుల ఇష్టాయిష్టాలే పరమ ప్రామాణికమంటూ పౌరస్వేచ్ఛను కర్కశంగా తొక్కిపట్టేది పోలీసు రాజ్యం. జనస్వామ్య ఘోషకు, కరకు లాఠీ ప్రహారాలకు నిన్న జరిగిన ఘర్షణ తెలంగాణ జిల్లాలను అట్టుడికించింది. తెలంగాణ రాష్ట్ర సమితి (తెరాస) అధ్యక్షులు కేసీఆర్‌ సిద్దిపేట సమీపంలో తలపెట్టిన ఆమరణ దీక్షాయత్నాన్ని భగ్నం చేసే పోలీసు వ్యూహం పలు జిల్లాల్లో తీవ్ర ఉద్రిక్తతలకు కారణభూతమై, శాంతిభద్రతల సమస్యగా పరిణమించింది. తానెందుకు ఆమరణదీక్షకు కూర్చుంటున్నదీ కేసీఆర్‌ ముఖ్యమంత్రి మొదలు రాష్ట్రపతిదాకా ముఖ్యలందర్నీ ప్రత్యేకంగా కలిసి మరీ ఎంతో ముందుగానే వివరించారు. శాంతియుత నిరసన కార్యక్రమ పంథానూ ముందే వెల్లడించారు. కేసీఆర్‌ తలపెట్టిన దీక్షతో ముడివడిన సంకల్పం ఎంతో సున్నితమైనదనడంలో సందేహం లేదు. ఎనిమిదేళ్లకు పైబడిన పోరాటంలో ఎదురుదెబ్బల్ని ఏకరువుపెట్టి, అన్యథాశరణం నాస్తి కాబట్టే దీక్ష చేపట్టానన్న కేసీఆర్‌ ధోరణి అప్రజాస్వామికమంటూ తప్పుపట్టే వీల్లేదు. అలాంటప్పుడు విస్తృతస్థాయిలో పోలీసు బలగాల్ని మోహరించిన రాష్ట్ర ప్రభుత్వం కేసీఆర్‌ దీక్షను ఎందుకు అడ్డుకొన్నట్లు? ప్రాంతీయ విద్వేషాలు రెచ్చగొట్టి, సామరస్యాన్ని దెబ్బతీసి, శాంతియుత వాతావరణానికి భంగం కలిగించారంటూ బెయిలు సాధ్యంకాని సెక్షన్లకింద కేసులు ఎందుకు బనాయించినట్లు? సిద్దిపేట, కరీంనగర్‌లలో చోటుచేసుకునే సంఘటనల ప్రభావం ఇతర జిల్లాలమీదా పడే ప్రమాదంపై రోశయ్య- హోంమంత్రి, ప్రభుత్వ ప్రధాన కార్యదర్శుల్ని ముందే హెచ్చరించారు. సాధ్యమైనంత వరకు పోలీసులు బలప్రయోగానికి దిగరాదన్న ముఖ్యమంత్రి ఆదేశాలు అమలుకు నోచుకొని ఉంటే, మానవ హక్కుల సంఘాన్ని ఆశ్రయించాల్సిన పరిస్థితి ఉత్పన్నమయ్యేదేనా అసలు? సమస్య సున్నితత్వాన్ని, వాతావరణంలో ఉద్విగ్నతను గుర్తించకుండా మొండిగా బండగా వ్యవహరించిన సర్కారు కర్కశత్వమే శాంతిభద్రతల సమస్యను జ్వలింపజేసిందిప్పుడు! 
'ఆమరణ దీక్షకు కేసీఆర్‌ ఆరోగ్యం సహకరించదు... అందుకే అడ్డుకొన్నా'మని హోంమంత్రి సబితా ఇంద్రారెడ్డి చెబుతున్నారు. శాంతిభద్రతల సమస్య ఉత్పన్నమవుతుందనే కేసీఆర్‌ను నిర్బంధించామనీ ఆమే సెలవిచ్చారు. ఆ రెండింటిలో ఏది నిజం? కేసీఆర్‌ ఆరోగ్యంపట్ల ప్రభుత్వానికి అంత ఆందోళన ఉన్నపక్షంలో- ఆమరణదీక్ష విరమించుకొనేలా ఆయన్ను అనునయించే ప్రయత్నం ఎందుకు చెయ్యలేదంటే ఏదీ సమాధానం? తెరాస ఏకైక అజెండా అయిన తెలంగాణపట్ల జాతీయ స్థాయి చర్చకు తెరతీసేలా కేసీఆర్‌ 2006లో ఢిల్లీలోని జంతర్‌మంతర్‌లో నిరవధిక నిరాహారదీక్ష చేశారు. ఆరోగ్యం క్షీణించడం, దీక్ష విరమించాల్సిందిగా లోక్‌సభాపతి, సభ్యులు విజ్ఞప్తి చేసిన నేపథ్యంలో ఆయన తన పంతం విడనాడారు. అంతేగాని ఢిల్లీ ప్రభుత్వం నాడు ఆయన్ను నిర్బంధించలేదే! ఆంధ్ర రాష్ట్రావతరణకోసం ప్రాణార్పణ చేసిన పొట్టిశ్రీరాములు పంథాలో సాగనున్నానని కేసీఆర్‌ పేర్కొన్నారు. 1953లో తెలుగువారికో ప్రత్యేక రాష్ట్రంకోసం ఆమరణ దీక్ష చేపట్టిన పొట్టి శ్రీరాములు- 58రోజులు కఠోర తపస్సు సాగించినా అప్పటి ప్రభుత్వం బలవంతంగా అడ్డుకొన్న దాఖలా ఉందా? పెంచిన విద్యుత్‌ ఛార్జీలు తగ్గించకుంటే ఆత్మాహుతికైనా సిద్ధమంటూ కాంగ్రెస్‌ శాసనసభాపక్షం నిరవధిక నిరాహారదీక్షకు 2000ఆగస్టులో పూనుకొంటే, వై.ఎస్‌.సహా విపక్ష ముఖ్యుల్ని అప్పటి రాష్ట్రప్రభుత్వం ముందస్తుగా నిర్బంధించిందా- లేదే! నిరవధిక నుంచి ఆమరణ దాకా నిరాహార దీక్షలు రాష్ట్రానికి కొత్త కాదే! ఇలాంటి సమస్యలు ఉత్పన్నమైనప్పుడు సంయమనం పాటించడం, గుండెమంటతో కడుపు కాల్చుకోవడానికి సిద్ధపడ్డవాళ్ల ఆక్రోశాన్ని గుర్తించి వ్యూహాత్మకంగా వ్యవహరించడం బాధ్యతగల ప్రభుత్వం చేయాల్సిన పనులు. ఆ బాదరబందీ తమకు లేనట్లు పోలీసు బలగాలు విరుచుకుపడటం- ప్రజాస్వామ్య హక్కులపై ఛర్నాకోలా! 

నిరశన దీక్ష అన్నది సత్యాగ్రహ సాధనం. బక్కపలచ బాపూ సత్యాగ్రహమే తెల్ల ఏనుగుల పాలిట అంకుశమైందన్నది స్వాతంత్య్రోద్యమ చరిత్రసారం. బాబా ఆమ్టే, మేధాపాట్కర్‌లాంటి సామాజికోద్యమకర్తలకు ఆ బాపూమార్గమే స్ఫూర్తి. 1991లో రాజీవ్‌ హత్యానంతరం యథేచ్ఛగా సాగిపోయిన ఆస్తుల విధ్వంసం నేపథ్యంలో ఎన్‌.టి.ఆర్‌. మౌన నిరశన చేపట్టి ట్యాంక్‌బండ్‌పై దీక్ష వహిస్తే నాటి జనార్దనరెడ్డి ప్రభుత్వం- డిమాండ్లను కొంతమేర అంగీకరిస్తూ మూన్నాళ్ల తరవాతే ఆయన్ను ఆసుపత్రికి తరలించింది. అలాంటిది, శాంతియుత దీక్ష తలపెట్టిన కేసీఆర్‌పై ప్రాంతీయ విద్వేషాల్ని రెచ్చగొడుతున్నారన్న ఆరోపణలేమిటి? 'భాగో... జాగో' అన్న పిలుపులే సర్కారుకు అభ్యంతరకరమైతే అప్పుడే ఆయన్ను అదుపులోకి తీసుకొని ఉండాల్సింది! దీక్షాబద్ధుడై వస్తున్న వ్యక్తిమీద లేనిపోని కేసులు పెట్టడంద్వారా- ఈ ప్రాంతంలో విద్వేషాల్ని రాష్ట్రప్రభుత్వమే కదా పెంచుతోంది? తెలంగాణ డిమాండులోని సున్నితత్వాన్ని కానకుండా దాంతో దుర్రాజకీయాలు ఆడిన భ్రష్టచరిత్ర కాంగ్రెస్‌ పార్టీది! ఏప్రిల్‌నాటి ఎన్నికల్లో, తెలంగాణలో పోలింగ్‌ సమరం ముగిసిందోలేదో, కోస్తా సీమ వాసులను భయభ్రాంతుల్ని చేసేలా ప్రాంతీయ వైషమ్యాల ప్రచారం సాగించింది వై.ఎస్‌.మహాశయులే. హైదరాబాద్‌ వెళ్ళాలంటే వీసాలు తీసుకోవాల్సి వస్తుందంటూ విషప్రచారం సాగించిన పెద్దలపై ఆనాడు కేసులేవీ పెట్టలేదే! తప్పుమీద తప్పు చేస్తూ లేని ముప్పు తెచ్చిపెడుతున్న కాంగ్రెస్‌ పాలకుల నిర్వాకాలు క్షంతవ్యం కావు. 
  
 
 
 
 
 
 
 
 
 
 
  
 
 
