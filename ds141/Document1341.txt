మహా సంక్షోభం
రగులుతున్న అగ్నిపర్వతంపై కూర్చుని ఉంది నేటి ప్రపంచం. సెగలు పొగలు కక్కుతూ విశ్వవ్యాప్తంగా ప్రభుత్వాల్ని భయవిహ్వలం చేస్తున్న ఆ జ్వాలాముఖి పేరు, జనాభా మహావిస్ఫోటం! ఇంతలంతలవుతున్న మానవ సంతతి భారీ పెరుగుదలను మదింపు వేస్తూ అమెరికా జనగణన విభాగం ఇటీవల వెల్లడించిన సమాచారం, ప్రమాద ఘంటికలు మోగించేదే. ప్రపంచంలోనే అత్యధిక జనాభా కలిగిన దేశంగా నిలిచిన చైనాను వెనక్కినెట్టి, ఆ హోదాను భారత్‌ అందిపుచ్చుకోవడానికి కేవలం పదిహేనేళ్లు చాలునని సరికొత్త అంచనాలు ధ్రువీకరిస్తున్నాయి! 133కోట్ల జనసంఖ్య కలిగిన చైనాను 2028నాటికి ఇండియా ద్వితీయ స్థానానికి పరిమితం చేయనుందన్నది, ఏడాదిన్నర క్రితం మార్మోగిన అధ్యయనం. 'జన' చైనాను భారత్‌ అధిగమించడానికి నలభై ఏళ్లు పడుతుందన్నది ఐరాస తాజా అంచనా. ఆ విశ్లేషణల్లో దిద్దుబాట్లు ప్రతిపాదిస్తున్న అగ్రరాజ్య గణాంకాల ప్రకారం- 2025నాటికి చైనా జనాభా 139కోట్ల 50లక్షలకు విస్తరించనుంది. ఆ సరికి భారతీయుల సంఖ్య అంతకన్నా మరో 10లక్షలు అదనం కానుంది. ఇప్పటిదాకా చలామణీలో ఉన్న లెక్కల్ని తొక్కిపట్టి మూడేళ్లముందే చైనాను తలదన్నడానికి భారత్‌ సన్నద్ధమవుతోందన్నది నివేదిక సారాంశం. పర్యవసానంగా- గరిష్ఠ పరిమాణంలో పేదరికం, అనారోగ్య సమస్యలు ఈ గడ్డమీద పోగుపడనున్నాయన్నది నిర్వివాదం. 1951లో 34.5కోట్లున్న దేశ జనాభా ఈ ఏడాది 116కోట్లకు ఎగబాకి, ఇప్పటికీ ఏటా సుమారు కోటీ డెబ్భైలక్షల వంతున పెరుగుతోంది. జన నియంత్రణ దారుణంగా చతికిలపడి పదిహేనేళ్లలో సిగ్గుమాలిన 'ఖ్యాతి' దఖలుపడనుందంటే- అందుకు నేరుగా బాధ్యత వహించాల్సింది పాలకశ్రేణులు. ప్రస్తుతం ప్రతి ముగ్గురు భారతీయుల్లో ఒకరు దారిద్య్రరేఖ దిగువన మగ్గుతున్నారన్న వాస్తవాల వెలుగులో- జన నియంత్రణ, పేదరిక నిర్మూలనలపై సర్కారీ వ్యూహాలేమిటో నిగ్గు తేలాలిప్పుడు! 
జనాభా పెరుగుదల పట్టపగ్గాలు లేకుండా సాగడమెంత ప్రమాదహేతువో గుర్తించి ప్రపంచంలో అన్ని దేశాలకన్నా ముందు 1952లోనే ప్రత్యేక నియంత్రణ విధానాన్ని రూపొందించిన దేశం మనది. ఫలితాల సాధనలో చిత్తశుద్ధి కీలకమని చాటుతూ థాయ్‌లాండ్‌, దక్షిణకొరియా, శ్రీలంక, ఇండొనేసియా ప్రభృత దేశాలు ఇదమిత్థ లక్ష్యాలకు అనుగుణంగా శాయశక్తులా రాణిస్తున్నాయి. ఆదినుంచీ సమగ్ర విధానమన్నది కొరవడి దేశీయంగా జాతీయస్థాయిలో పెచ్చరిల్లిన విధాన దౌర్బల్యం- జాతిప్రగతికి పెనుశాపమైంది. జనాభా పెరుగుదల మందగించకపోతే ఇండియా పెను సమస్యల కొలిమి కాకతప్పదని పుష్కరంక్రితమే ఐక్యరాజ్యసమితి హెచ్చరించినా, దీటైన చర్యలు పత్తాలేకుండా పోయాయి. దారిద్య్రాన్ని రూపుమాపి ప్రగతిబాట పట్టాలన్నది ప్రపంచదేశాలకు ఏనాడో 1974నాటి బుకారెస్ట్‌ సదస్సు ఇచ్చిన పిలుపు. ఆ స్ఫూర్తితోనే మరుసటి ఏడాది దేశీయంగా ఇందిర జమానాలో 'గరీబీ హటావో' నినాదం మొగ్గతొడిగింది. అనంతరకాలంలో అది భిన్నరూపాల్లో ఎన్నిమార్లు నేతల నోళ్లలో నానినా- పకడ్బందీ విధానమన్నది ఇన్నాళ్లూ ఎండమావినే తలపించింది. స్థూల జాతీయోత్పత్తి, తలసరి ఆదాయం, వృద్ధిరేటులో గణనీయ పురోగతి నమోదైనట్లు ప్రకటనలెన్ని మోతెక్కుతున్నా- విద్యపై వ్యయం జి.డి.పి.లో మూడుశాతానికి మించడంలేదు. ఆరోగ్య పద్దులో ఖర్చు ఒక్కశాతమైనా లేదు. జననియంత్రణపై విశేష ప్రభావం చూపగల రంగాలు రెండింటా నిధులకు తీవ్ర కటకట- అంతిమంగా పేదరికాన్ని, ఆకలి మంటల్ని ప్రజ్వరిల్లజేస్తోంది. 2025నాటికి అధమపక్షం 16కోట్లమంది భారతీయుల జీవన భద్రతకు, జీవించే హక్కుకు అర్థమన్నదే లేకుండా పోతుందని ఏడెనిమిదేళ్లుగా ఎన్నో నివేదికలు మొత్తుకుంటున్నాయి. పాలకగణంలో కదులూమెదులూ ఏది? 

మనకన్నా ఆలస్యంగా మేలుకున్న చైనా ఈ శతాబ్దారంభానికి ముందే నిరక్షరాస్యతను పురుషుల్లో తొమ్మిది శాతానికి, మహిళల్లో పదిహేను శాతానికి కట్టడి చేయగలిగింది. దేశీయంగా పురుషుల్లో 33శాతం, మహిళల్లో 61శాతం నిరక్షరాస్యత వ్యూహకర్తల ఘోర వైఫల్యాలకు నిలువెత్తు దాఖలా. ఒకే బిడ్డ విధానాన్ని బలవంతాన అమలుపరచిన బీజింగ్‌ వైఖరికి భిన్నంగా మహిళా విద్యకు పెద్దపీట వేసిన కేరళ, తమిళనాడు రాష్ట్రాల్లో జన విస్ఫోటం అదుపులోకి వచ్చిన మాట వాస్తవం. స్థానికంగా ప్రభుత్వాల చొరవతో ఆంధ్రప్రదేశ్‌, హిమాచల్‌ప్రదేశ్‌, సిక్కిం, గోవా లాంటిచోట్లా మెరుగైన ఫలితాలు సాధ్యపడ్డాయి. ఆ నమూనాను జాతీయస్థాయిలో అమలుపరచే నిబద్ధత కేంద్రాన్నేలిన ప్రభుత్వాల్లో మచ్చుకైనా ప్రదర్శితం కాకపోవడమే దౌర్భాగ్యం. పార్లమెంట్లో చర్చ లేదు. పేరుగొప్ప జాతీయ పార్టీల అజెండాలో జనాభా నియంత్రణ అంశం చోటుచేసుకోవడమూ లేదు. హిందీ మాట్లాడే ప్రాంతాలు, ఈశాన్యంలోని అయిదు రాష్ట్రాల్లో జనాభా కట్టడి కొన్నేళ్లుగా అటకెక్కింది. 2001 లగాయతు 2026వరకు జనాభా పెరుగుదలలో 48శాతం వాటి కారణంగానే సంభవించనుందన్న అంచనాలూ కేంద్రాన్ని వీసమెత్తు కదిలించలేకపోతున్నాయి. జనాభా స్థిరీకరణ లక్ష్యాల్ని పదకొండు రాష్ట్రాలే సాధించగా- ఆ జాబితాలో చేరడానికి మధ్యప్రదేశ్‌ 15, ఉత్తరప్రదేశ్‌ 20 ఏళ్లు నిరీక్షించాలి! మహిళల స్థితిగతుల మెరుగుదల, విద్య- ఆరోగ్య అవకాశాల పెంపుదల, ప్రాంతాలవారీ అభివృద్ధి అనే త్రిముఖ వ్యూహంతో జన స్థిరీకరణ సుసాధ్యమంటూ నాలుగున్నరేళ్లక్రితం ప్రధాని మన్మోహన్‌ చేసిన సూత్రీకరణ వాస్తవిక కార్యాచరణకు నోచుకున్నదెక్కడ? అధిక జనాభా, పేదరికం, అవిద్య, పోషకాహార లేమి, నిరుద్యోగంలాంటి గడ్డు సమస్యలెన్నో పరస్పరం ముడివడినవని తెలిసీ ఏళ్లతరబడి నేతలు వెలగబెడుతున్న అసమర్థ నిర్వాకాల పర్యవసానమే- కడగండ్ల సుడిగుండాన ఇండియా! 
