అడ్డగోలు వడ్డన
'జేబుదొంగలుంటారు- జాగ్రత్త' అంటూ హెచ్చరించే ఆర్టీసీ, తానే గజదొంగగా మారి ప్రయాణికుల్ని నిలువు దోపిడి చేస్తోంది. బస్సు ఛార్జీల పెంపు అనివార్యమన్న మాట అడపాదడపా చెవినపడుతున్నా రోశయ్య ప్రభుత్వం ఈ స్థాయిలో వీరబాదుడుకు తెగిస్తుందని తెలియని జనవాహిని బిక్కచచ్చిపోయింది. లోగడ తప్పనిసరి పరిస్థితుల్లో ఛార్జీలు పెంచాల్సివచ్చినా సామాన్య ప్రయాణికులకు కొంత ఉపశమనం కలిగించి తీరాలన్న సామాజిక బాధ్యత సర్కారు నిర్ణయంలో ప్రతిఫలించేది. అలాంటి చాదస్తాలేవీ తమకు లేవని రుజువు చేసుకొన్న రోశయ్య ప్రభుత్వం- కసిగా కాసులు పిండటానికే ఉద్యుక్తమైంది. ఇప్పటిదాకా కిలోమీటరుకు 38పైసలుగా ఉన్న సాధారణ బస్సుఛార్జి ఎకాయెకి ఎనిమిది పైసలు పెరగడం- సామాన్యజనంపై పాలకుల 'ప్రత్యేక శ్రద్ధ'కు తిరుగులేని నిదర్శనం. అద్దె బస్సులుసహా ఆర్టీసీ నడిపే మొత్తం 22వేల వాహనాల్లో 12వేలు సాధారణ కేటగిరీవేనంటే- సగటు మనిషి జీవనయానం మరింత దుర్భరం! ఇప్పటికి పాతికసార్లు ఛార్జీలు పెంచిన ఆర్టీసీ చరిత్రలోనే ఈస్థాయి దోపిడి ఇదివరకెన్నడూ లేదు! విచ్చలవిడి ఛార్జీల ఖడ్గ ప్రహారాలు ఏ వర్గాన్నీ ఉపేక్షించిన పాపాన పోలేదు. సిటీబస్సులో కనీసఛార్జి రెండు రూపాయల్ని అమాంతం రెట్టింపు చేసిన ఆర్టీసీ పెద్దలు సామాన్యుల ప్రయోజనాన్ని తాము పరిరక్షించామనే టీవీ కెమెరాల సాక్షిగా బొంకుతున్నారు. సాధారణ బస్‌పాస్‌ రూ.340నుంచి రూ.500కాగా, తక్కిన కేటగిరీలన్నింటా వంద రూపాయల పెంపుదల ఎవరి ప్రయోజనాల పరిరక్షణ? సామాన్య, నడిమి తరగతి నెలవారీ బడ్జెట్లను ఆటుపోట్లకు గురిచేసేలా కసాయి నిర్వాకం వెలగబెట్టి ముఖ్యమంత్రికి తెలియకుండా వెలువడ్డ నిర్ణయం అంటూ రాజకీయ డ్రామాలా? ఈ అడ్డగోలు దోపిడిని అందరొక్కటై ప్రతిఘటించాలి! 
ఇంధన వ్యయం పెరిగినప్పటికీ టికెట్‌ ఛార్జీలు పెంచకుండా సంస్థను లాభాల బాటలో నడిపిన ఘనత తమదేనని, ఆర్టీసీ ఉద్యోగుల సంక్షేమంలోనూ కాంగ్రెస్‌ సర్కారే ముందుందనీ పీసీసీ ప్రచార కమిటీ ఛైర్మన్‌గా రోశయ్య ఎన్నికల వేళ ప్రగతి పారాయణం చేశారు. తన హయాములో ఆర్టీసీ టర్నోవర్‌ రూ.5000కోట్లకు వృద్ధి చెందిందని, వరసగా మూడేళ్లపాటు లాభాలు ఆర్జించిందనీ సరిగ్గా మూణ్నెల్లక్రితం ఎండీ బాధ్యతలనుంచి వైదొలగుతూ దినేశ్‌రెడ్డి సంతృప్తి వ్యక్తీకరించారు. ఇంతలోనే ఆర్టీసీ 'ప్రగతి చక్రం' కర్ణుని రథంలా ఎందుకు కుంగింది? కొన్నేళ్లుగా వాస్తవాలకు మసిపూసి మారేడు చేస్తూ వచ్చిన కాంగ్రెస్‌ సర్కారే ఆర్టీసీ దురవస్థకు జవాబుదారీ! రోజూ రెండు కోట్లమంది ప్రయాణికుల్ని గమ్యస్థానాలకు తరలించడంద్వారా గిన్నిస్‌బుక్‌లో చోటు సంపాదించుకొన్న సంస్థ ఆర్టీసీ! ప్రయాణికుల నిష్పత్తి (ఆక్యుపెన్సీ రేషియో)ని 67నుంచి 73శాతానికి పెంచుకోవడంద్వారా లాభాల బాట పట్టిన సంస్థ ఆర్థికమాంద్యం, కరవు, వరదల కారణంగా కొంత ఒడుదొడుకులను ఎదుర్కొంది. అంతకుమించి వివిధ వర్గాలకు ఇస్తున్న బస్సు రాయితీలను సర్కారు ఆర్టీసీకి తిరిగి చెల్లించకపోవడం, కేంద్రం ఆర్టీసీకి గ్రాంటుగా ఇచ్చిన నిధుల్నీ దానికి ఇవ్వకుండా ఎగవేయడంతో సంస్థపై ఆర్థికభారం తడిసి మోపెడయ్యింది. అదే సమయంలో ఉద్యోగుల జీతనాతాల పద్దూ పెరిగింది. ఇలా మొత్తంమీద నిర్వహణ వ్యయం 36శాతానికి పెరిగినా, ఛార్జీల రూపేణా తిరిగి రాబట్టుకొంటోంది 20-21శాతం మాత్రమేనన్నది ఆర్టీసీ ఎండీ వివరణ. 'అమ్మా పెట్టదు- అడుక్కు తినానివ్వదు' చందంగా ఆర్టీసీ మూలుగను పీల్చి పిప్పిచేస్తున్న రాష్ట్రప్రభుత్వం- జనం జేబులకు తూట్లు పొడిచే కార్యాచరణకు సమకట్టింది. రద్దీసీజన్‌లో యాభైశాతం రేట్లు పెంచి అభాగ్య ప్రయాణికుల అవసరాన్ని సొమ్ము చేసుకొనే ఆర్టీసీకి తాజా పెంపుదల బంపర్‌బొనాంజా! పండగ ఆర్టీసీకి, దండగ ప్రజానీకానికా? 

అధికారంలోకి వస్తే ఆర్టీసీని ఉన్నతంగా తీర్చిదిద్దుతామన్న వాగ్దానాల పసకు తాజా వడ్డింపులే తిరుగులేని దాఖలా! చట్టసభల ద్వారా ప్రజలకు బాధ్యత వహించాల్సిన రాష్ట్రప్రభుత్వం, ఛార్జీల పెంపుదల అధికారాన్ని వై.ఎస్‌.జమానాలో ఆర్టీసీ పాలకవర్గానికి బదలాయించి చేతులు దులుపుకొంది. ఆ వెంటనే, 2006 ఫిబ్రవరిలో సాధారణ బస్సులు మొదలు గరుడ సర్వీసులదాకా అన్ని వర్గాలకూ ఛార్జీల వాతలు రుచి చూపించిన ఆర్టీసీ ఇప్పుడు మరింత కసిగా రెచ్చిపోయింది. 'చిరునవ్వుతో సేవ- ఎల్లవేళలా, అన్నిచోట్లా' అని నినదించే ఆర్టీసీకి అందుకు అనువైన వాతావరణ పరికల్పన రాష్ట్రప్రభుత్వ విధి. సామాన్య ప్రజల ఏకైక ప్రయాణ సాధనంగా వారి దైనందిన జీవనంలో అవిభాజ్య భాగమైపోయిన ఆర్టీసీని అన్నివిధాలుగా పరిపుష్టం చేయాల్సిన ప్రభుత్వం, దాన్ని కాసుల కామధేనువుగా పరిగణించడమే సమస్త దురవస్థలకూ కారణభూతమవుతోంది. 'ఆర్టీసీని సామాజిక బాధ్యతగల సంస్థగాగాని, వాణిజ్య సంస్థగాగాని ప్రభుత్వం భావించాలి. సంస్థ అప్పుల్పి ప్రభుత్వం తన పెట్టుబడిగా మారిస్తే సమస్యే ఉండ'దని 2005 జులైలో నిర్వహించిన సదస్సులో పలువురు ప్రొఫెసర్లు సూచించారు. ఆర్థిక ఇబ్బందుల్లో ఉన్న తమ రవాణా సంస్థను ఆదుకోవడానికి 2008లో కర్ణాటకప్రభుత్వం తాను వసూలు చేస్తున్న వాహనం పన్నును ఒక శాతం తగ్గించింది. గ్రామీణ ప్రాంతాలు లాభదాయక రూట్లు కాదు కాబట్టి, ఆ సర్వీసులకు పన్నును పూర్తిగా మినహాయించింది. ఇక్కడ అలాంటి చొరవ కనబడకపోగా, ఆర్టీసీ అస్తిత్వాన్నే ప్రశ్నార్థకం చేసేలా లాభదాయక రూట్లను ప్రైవేటుపరం చేసే యత్నాలూ సాగాయి! ప్రజల ఆదరణకు కొలమానమైన ఆక్యుపెన్సీ రేషియో పెరిగితేనే ఆర్టీసీకి లాభాల పంట. ఇలా ఛార్జీల మంట పెట్టి ప్రజాదరణను ఖర్చు రాసేసుకోవడం ఆర్టీసీకి ఆత్మహత్యా సదృశం కాదా? 
  
 
 
 
 
 
 
 
 
 
 
  
 
 
