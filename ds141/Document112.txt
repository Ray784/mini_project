అంతర్జాతీయ బాడ్మింటన్‌ టోర్నమెంట్‌

గతంలో ఎన్నడూ నిర్వహించని స్ధాయిలో అంతర్జాతీయ బాడ్మింటన్‌(షటిల్‌) టోర్నమెంట్‌ను హైదరాబాద్‌లో నిర్వహిస్తున్నట్లు బాడ్మింటన్‌ జాతీయ కోచ్‌, ఆల్‌ ఇంగ్లాండ్‌ బాడ్మింటన్‌ మాజీ ఛాంపియన్‌ పుల్లెల గోపీచంద్‌ ప్రకటించారు. ఏప్రిల్‌నెల 1వ తేదీ నుండి 6వ తేదీ వరకూ గచ్చిబౌలీలో జరుగనున్న'యోనిక్స్‌ సన్‌రైస్‌ ఇండియా గ్రాండ్‌ ప్రిక్స్‌ గోల్డ్‌ 2008' టోర్నమెంట్‌ డ్రాలనుతీశారు. మలేషియాలో తీసిన డ్రాలను అక్కడ నుండి లింక్‌ తీసుకుని విలేఖరుల సమావేశం సందర్భంగా నెట్‌ ద్వారా ప్రదర్శించారు. దీనిని బాడ్మింటన్‌ ప్రపంచానికంతటికీ తెలిసే విధంగా వెబ్‌సైట్‌లో ప్రదర్శించారు. సందర్భంగా బుధవారం విలేఖరుల సమావేశంలో మాట్లాడుతూ, దేశంలో మొట్టమొదటిసారిగా జరుగుతున్న అంతర్జాతీయస్ధాయి టోర్నమెంట్‌లో 27 దేశాలకు చెందిన సుమారు 230 మంది క్రీడాకారులు పాల్గొంటున్నట్లు చెప్పారు. 

ఈ టోర్నమెంట్‌లో మెరుగుపరుచుకునే తమ ర్యాంకుల ఆధారంగానే క్రీడాకారులకు వచ్చే బీజింగ్‌ ఒలంపిక్స్‌లో పాల్గొనే అవకాశం లభిస్తుందన్నారు. ఈ కారణంగానే ఈ టోర్నమెంట్‌లో ఇన్ని దేశాలు పాల్గొంటున్నట్లు కూడా వెల్లడించారు. 

1.50 లక్షల డాలర్ల ప్రైజ్‌మనీ కలిగిన టోర్నమెంట్‌లో విజేతలకు 30 వేల డాలర్లను బహుకరించనున్నట్లు పేర్కొన్నారు. పురుషులు, మహిళల్లో సింగిల్స్‌, డబుల్స్‌తో పాటు మిక్స్‌డ్‌ డబుల్స్‌ పోటీలు కూడా నిర్వహిస్తున్నట్లు చెప్పారు. గచ్చిబౌలీలో జరిగే ఈ అంతర్జాతీయస్ధాయి పోటీల్లో ప్రపంచంలోని అత్యుత్తమ క్రీడాకారులందరూ పాల్గొంటున్నారన్నారు. మన దేశానికి చెందిన 15 మంది అత్యుత్తమ క్రీడాకారులలో కనీసం 10 మంది తమ ర్యాంకులను మెరుగుపరుచుకుంటారని తాము ఆశిస్తున్నట్లు చెప్పారు. అలాగే, మనదేశంలోని కనీసం నలుగురు క్రీడాకారులు బీజింగ్‌ ఒలంపిక్స్‌ పోటీలలో పాల్గొనే అర్హత సాధిస్తారని తాను అనుకుంటున్నట్లు తెలిపారు. ఇండోనేషియా, మలేషియా, చైనా, కొరియా, ఇంగ్లాండ్‌ లాంటి దేశాలలోని ఉత్తమ క్రీడాకారులు కూడా టోర్నమెంట్‌లో పాల్గొంటున్నారన్నారు. ఇప్పటి వరకూ జరిగిన జూనియర్‌ టోర్నమెంట్‌లో పాల్గొన్న మనదేశం క్రీడాకారులకు ఈ టోర్నమెంట్‌లో పాల్గొనటం వల్ల చక్కటి అనుభవం సాధించగలుగుతారని పేర్కొన్నారు. బాడ్మింటన్‌ అసోసియేషన్‌ ఆఫ్‌ ఇండియా అధ్యక్షుడు వికె వర్మ తదితరులు విలేఖరుల సమావేశంలో పాల్గొన్నారు.
 

