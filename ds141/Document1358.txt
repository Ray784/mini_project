ఎవరిదో పాలన భాగ్యం!
నిర్లిప్తత, సందిగ్ధతల సమ్మిళితమైన రాజధాని ఓటరు తీర్పు- గ్రేటర్‌ త్రిశంకు సభను ఆవిష్కరించింది. పట్టుమని 43 శాతానికి పడిపోయిన పోలింగ్‌- ఓటరు నాడి పట్టలేని పార్టీల్లో ఉత్కంఠ పెంచగా, ఫలితాల సరళి కాంగ్రెసును కంగు తినిపించి, తెలుగుదేశం మజ్లిస్‌లను ఆనందపరవశుల్ని చేసింది. గ్రేటర్‌ హైదరాబాద్‌ పరిధిలో మొత్తం 150 వార్డులుండగా- కాంగ్రెస్‌, తెలుగుదేశం, మజ్లిస్‌ పార్టీలకే 140 జమపడ్డాయి. 52 వార్డులు గెలుచుకొని ఏకైక పెద్ద పార్టీగా అవతరించిందన్న మాటేగాని, ఆర్నెల్లనాటి అసెంబ్లీ ఎన్నికలతో పోలిస్తే కాంగ్రెస్‌ ఓట్లు, వార్డులు దారుణంగా కోసుకుపోయాయి. గ్రేటర్‌ పరిధిలోని 24 అసెంబ్లీ సీట్లలో నాడు 14 కైవసం చేసుకున్న హస్తం పార్టీ ఆ దామాషా ప్రకారం 83 వార్డుల్ని గుప్పిటపట్టాలి; అప్పట్లో ఒక్క అసెంబ్లీ స్థానాన్నే పొందిన తెలుగుదేశానికి నాలుగు వార్డులే దక్కాలి. అలాంటిదిప్పుడు తెలుగుదేశం స్కోరు 45కు ఎగబాకగా కాంగ్రెస్‌వార్డుల్లో 31 కోతపడ్డాయి. ఆర్నెల్లు తిరిగాయో లేదో- కాంగ్రెస్‌ తీరుపై అదీ ప్రజల తీర్పు! 'చార్‌ సౌ షహర్‌'లో మజ్లిస్‌ ప్రాభవంపై ఎవరికీ అనుమానాల్లేవు. వంద స్థానాలుగల బల్దియా ఎన్నికల్లో 1986లో 38, 2002లో 36 వార్డుల్ని గుప్పిట పట్టిన మజ్లిస్‌ ఇత్తెహాదుల్‌ ముస్లిమీన్‌(ఎం.ఐ.ఎం.) ఈసారి 43 వార్డుల్లో 'గాలిపట'మెగరేసి సత్తా చాటింది. రాజధానిలో కమల వికాసం అయిదు వార్డులకే పరిమితమై, ప్రజారాజ్యం పార్టీ ఒక్కవార్డు గెలిచి అస్తిత్వాన్ని చాటుకొంది. ఈ ఎన్నికలకు తెరాస ముందే ముఖం చాటేయగా, మేయర్‌ అభ్యర్థిని ప్రకటించి మరీ గిరిగీసి నిలిచిన లోక్‌సత్తా అసలు బోణీయే కొట్టలేకపోయింది. కాంగ్రెస్‌, తెలుగుదేశం, మజ్లిస్‌- ఈ మూడింటిలో ఏ ఇద్దరో కలిస్తేనేగాని మేయర్‌, డిప్యూటీ మేయర్‌ ఎన్నిక ముడివడదు. ఆ ఎన్నిక ముహూర్తం డిసెంబరు నాలుగు కావడంతో- అప్పటిదాకా తప్పవు కొత్త పొత్తుల బేరసారాలు! 
దశాబ్దాలుగా రాజధానిలో మజ్లిస్‌ను పెంచిపోషించుకొంటూ వచ్చిన సాలార్‌ సలావుద్దీన్‌ ఒవైసీ కాలధర్మం, ఏపాటి ఎన్నికనైనా ప్రతిష్ఠాత్మకంగా భావించి పోరుసల్పే వై.ఎస్‌. దుర్మరణం నేపథ్యంలో జరిగిన కీలక ఎలెక్షన్లివి! తెలుగుదేశం ఆవిర్భావం తరవాత 1986లో జరిగిన బల్దియా ఎన్నికల్లో 38సీట్లు గెలుచుకున్న మజ్లిస్‌ తొలినాలుగేళ్లు కాంగ్రెస్‌, కడపటి ఏడాది తెలుగుదేశంతో పొత్తుపెట్టుకొని కార్పొరేషన్‌ను పాలించింది. 2002లో ప్రత్యక్ష ఎన్నికద్వారా తెలుగుదేశం అభ్యర్థి మేయరైతే, ఆ పార్టీ పొత్తుతో బి.జె.పి. డిప్యూటీ మేయర్‌ దక్కించుకొంది. రాజధాని నగరానికి గ్రేటర్‌ హోదా కట్టబెట్టడానికి తొలియత్నం చేసింది చంద్రబాబు సర్కారే. అప్పట్లో ఆ ప్రతిపాదనను చీల్చిచెండాడింది కాంగ్రెస్‌ పార్టీయే. బళ్లు ఓడలై కాంగ్రెస్‌ అధికారానికి వచ్చాక వై.ఎస్‌. మానసపుత్రికగా గ్రేటర్‌ అజెండా వెలుగులోకొచ్చింది. 2007దాకా అధికారంలో ఉన్న కార్పొరేషన్‌ పాలక మండలి గ్రేటర్‌ ఏర్పాటును వ్యతిరేకిస్తూ తీర్మానించినా, కోర్టుల్లో పలు కేసులు నడిచినా- వై.ఎస్‌. పంతం నెగ్గించుకొన్నారు. రాజధానిని అంతర్జాతీయ నగరంగా మారుస్తానంటూ ఔటర్‌ రింగురోడ్డు, మెట్రోరైలు, విలువైన భూముల విక్రయాల పేరిట మహాకుంభకోణాలకు తెరతీశారు! నివేశన స్థలాల ధరవరల్ని కృత్రిమంగా పెంచి, మౌలిక వసతుల పరికల్పన విషయంలో పౌరుల్ని వూహాలోక విహారం చేయించిన వై.ఎస్‌. జమానాలో గ్రేటర్‌ సమస్యలు అనంతంగా పోగుపడ్డాయనడంలో సందేహంలేదు. ముఖ్యమంత్రి భృత్యుగణంతో స్పెషలాఫీసర్ల పాలన సాగినంతకాలం సమస్యలు సంక్షోభాలై వికటించాయనడానికి భోలక్‌పూర్‌ విషాదంతాలే సాక్షీభూతాలు. చుట్టుకొలతల పరంగా కాదు, జీవన ప్రమాణాలరీత్యా భాగ్యనగరాన్ని సార్థక నామధేయగా మార్చడమే కొత్త కార్పొరేటర్ల ముందున్న గట్టి సవాలు! 

హైదరాబాద్‌ నగరం జడపదార్థంగా ఉండజాలదని రెండున్నరేళ్లకిత్రం ఓ పిటిషన్‌ విచారణ సందర్భంగా సుప్రీంకోర్టు వ్యాఖ్యానించింది. మినీ భారతావనిలాంటి రాష్ట్ర రాజధాని ప్రపంచపటంపై తన ఉనికిని ఈపాటికే చాటుకొంది. 1950నాటికి కోటి జనాభా దాటిన మహానగరం న్యూయార్క్‌ ఒక్కటే; 2015నాటికి ప్రపంచవ్యాప్తంగా అలాంటివి 23 ఉంటాయని, అందులో హైదరాబాద్‌ కూడా ఒకటని 'యునైటెడ్‌ నేషన్స్‌ సెంటర్‌ ఫర్‌ హ్యూమన్‌ సెటిల్‌మెంట్స్‌' తన నివేదికలో పేర్కొంది. ప్రస్తుతం 70 లక్షలకు అటూఇటుగా ఉన్న నగర జనాభా 2041నాటికి 2.3కోట్లకు చేరుతుందన్న అంచనాల నేపథ్యంలో, మౌలిక సౌకర్యాల విస్తరణకు నగర పాలక శ్రేణులు పూనిక వహించాల్సిన తరుణమిది. ఆర్థిక మాంద్యం లేనిపక్షంలో గ్రేటర్‌ బడ్జెట్‌ నాలుగు వేలకోట్లుగా ఉండేదని, ప్రతికూల పరిస్థితుల్లో దాన్ని రూ.3,159 కోట్లకే పరిమితం చేయాల్సి వచ్చిందనీ అధికారగణం మొన్న ఫిబ్రవరిలో పేర్కొంది. అభివృద్ధికి అవినీతి సమానార్థకమైపోగా, విలువైన భూముల్ని ఎడాపెడా విక్రయించగా వచ్చిన పైకాన్ని సర్కారు ఖజానాకు జమ చెయ్యడమే హైదరాబాద్‌ మెట్రోపాలిటన్‌ డెవలప్‌మెంట్‌ అథారిటీ(హైమ) విధ్యుక్త ధర్మంగా మారింది. జవాబుదారీతనం ప్రజాస్వామ్య మౌలిక లక్షణం. ఇన్నాళ్లూ కొరవడింది అదే; తాగునీరు మొదలు రవాణా సేవలదాకా నగరజీవికి అనుభవమవుతోంది నిత్య నరకమే! భాగ్యనగరం భవిష్యత్తు ఉజ్జ్వలంగా ఉండాలంటే, వచ్చే పాతికేళ్ల మాస్టర్‌ ప్లాను తయారీ బాధ్యతను నిపుణులకు అప్పగించాలి. అందుకు అనుగుణంగా సేవల విస్తరణ ప్రణాళికల్ని క్రమపద్ధతిలో వేగిరం చేపట్టాలి. ఇకనైనా నిర్లిప్తత వీడి తమ ప్రతినిధుల్ని నిలదీసే చొరవను పౌరులు ప్రదర్శిస్తేనే నగరం వారి పాలిట భాగ్యరేఖ కాగలుగుతుంది! 
  
 
 
 
 
 
 
 
 
 
 
  
 
 
