ఎండమావి సంక్షేమం
వసతి గృహాల బాగోగులపట్ల ప్రభుత్వం సవతిప్రేమ కనబరుస్తోందన్న ఆరోపణలకు ఏనాడూ కొదవలేదు. బడ్జెట్‌ సమర్పణ ఘట్టానికి ముందు ఆ అప్రతిష్ఠను కొంతలో కొంత తుడిచిపెట్టుకోవాలని రాష్ట్ర మంత్రివర్గం తపించిందనడానికి సరికొత్త నిర్ణయమే రుజువు. ప్రతి అసెంబ్లీ నియోజకవర్గంలోనూ కనీసం ఒకటి చొప్పున మొత్తం మూడువందల బీసీ బాలిక వసతి గృహాల ఏర్పాటుతోపాటు- ఎస్సీ, ఎస్టీ, బీసీ, మైనారిటీ హాస్టళ్లలో సౌకర్యాల మెరుగుదలకూ సంకల్పించినట్లు మంత్రిమండలి తాజా తీర్మానం చాటుతోంది. నూతనంగా బాలికల హాస్టళ్ల ఏర్పాటుకు, వాటిలో సిబ్బంది నియామకాల నిమిత్తం ఏటా రూ.20కోట్ల మేరకు ఖర్చవుతుందంటున్న సర్కారు- తక్కిన వసతి గృహాల మెరుగుదలకు ఎంత వెచ్చించదలచిందో వివరాలు బయటపెట్టలేదు! రాష్ట్రం నలుమూలలా దాదాపు పదిలక్షలమంది విద్యార్థులకు వసతి, భోజనం సమకూర్చి క్రమశిక్షణాయుత జీవన సరళి అలవరచేందుకు ఉద్దేశించిన వివిధ హాస్టళ్లు సమస్యల లోగిళ్లుగా పరువు మాస్తున్నాయి. మొత్తం 4900 వసతి గృహాల్లో సాధారణ స్థితిగతుల వాసి ఎంత దిగనాసిగా ఉందో వారం క్రితం భాగ్యనగర వీధుల్లోనే వెల్లడైంది. ఎస్సీ హాస్టల్లో భోజన నాణ్యత కొరవడిందని విద్యార్థులు రోడ్డెక్కిన ఘటన మొదటిదేమీ కాదు. కనీస సౌకర్యాలు కల్పించాలని, కడుపునిండా తిండి పెట్టాలని అభాగ్య విద్యార్థులు వీధులకు ఎక్కుతున్న ఉదంతాలు తరచూ నమోదవుతున్నాయంటే- ఎంత సిగ్గుచేటు! ఎనభై అయిదుశాతం హాస్టళ్లకు సొంత భవనాలు లేక, ఇరుకిరుకు అద్దె కొంపల్లో యాతనలపాలయ్యే దుస్థితి- ఎన్నేళ్లయినా మారడం లేదు. సంక్షేమ వసతి గృహాల్లో విద్యార్థినుల అవస్థ మరీ దారుణం. తెల్లవారు జామున చీకటి మాటున ఆరుబయలు స్నానాలు, మరుగుదొడ్లు చాలక నానా తిప్పలు...! మెరుగుదలకు కంకణబద్ధమయ్యామంటున్న సర్కారు చొరవతో, ఇకనైనా వసతి గృహాల తలరాత మారుతుందా? 
శాపగ్రస్త జీవితాలకు ఆలంబనగా నిలిచి, సంక్షేమస్ఫూర్తికి గొడుగు పట్టడం ప్రజాప్రభుత్వాల మౌలిక బాధ్యత. అందులోనూ రేపటి పౌరుల బతుకులు చితికిపోకుండా చేతనైనంత మేరకు కాచుకోవడం విధివిహిత కర్తవ్యం. సంక్షేమానికి, మౌలిక వసతుల పరికల్పనకు ఈ ఏడాది పెద్దపీట వేయదలచామని 2010 తొలిపొద్దులో ముఖ్యమంత్రి రోశయ్య ప్రకటించారు. రాష్ట్రానికి ప్రాజెక్టులు ఎంత ముఖ్యమో విద్యార్థుల సంక్షేమమూ అంతే కీలకమంటూ ముఖ్యనేతలు గంభీరంగా ఉద్ఘాటించిన సందర్భాలు గతంలోనూ ఉన్నాయి. వాస్తవంలో సంక్షేమం అర్థతాత్పర్యాలు మారిపోయి కొరతల కోమాలో వసతిగృహాలు అలమటిస్తున్న వైపరీత్యాన్ని లోకాయుక్త, ఉన్నత న్యాయస్థానం, జాతీయ మానవహక్కుల సంఘాలతోపాటు కాగ్‌ నివేదికా పలుమార్లు నిర్ధారించినా- ఎంతకీ కంతలు పూడటం లేదు. ప్రస్తుత ఆర్థిక సంవత్సరంలో రెండున్నరవేల ఎస్సీ సంక్షేమ హాస్టళ్ల నిర్వహణకు కేటాయింపులు రూ.300కోట్లు; విడుదల అయింది రూ.120కోట్లు! బడ్జెట్లో తొలి త్రైమాసికానికి మంజూరైన నిధులన్నీ ఖర్చయితేనే మిగతావి విడుదల చేస్తామన్న షరతు పేరిట- సంక్షేమశాఖ ఆర్థిక వనరుల్ని బిగపట్టడం ఆనవాయితీగా స్థిరపడింది. దళిత, గిరిజన సంఘాలు మొత్తుకుంటున్నా- హాస్టల్‌ విద్యార్థుల సంక్షేమపద్దులో కేటాయింపుల్ని తప్పనిసరి ఖర్చుగా ప్రభుత్వం పరిగణించడం లేదు. వసతిగృహాల్లో మౌలిక సౌకర్యాల కోసం రూ.693కోట్లు అవసరమని నిరుడు ప్రతిపాదనలు రూపొందాయి. ప్రభుత్వం ఇస్తామన్నది రూ.280కోట్లు. నికరంగా కేటాయించింది రూ.80కోట్లు. అందులో వాస్తవ ఖర్చు సగమైనా లేదు! ప్రభుత్వంలో సంక్షేమ ఔదార్యానికి- వసతి గృహాల్లో విరిగిన తలుపులు, నీటిబొట్టు రాల్చని కుళాయిలు, పనికిరాని మరుగుదొడ్లు... నిలువెత్తు దృష్టాంతాలు. నెలవారీ బిల్లులు చెల్లించనందువల్ల హాస్టళ్లలో నీరు, విద్యుత్‌ సరఫరా నిలిచిపోయినా- పట్టించుకునే నాథుడు లేడు. 

వసతి గృహాల్ని ఆశ్రయించే అభాగ్య విద్యార్థులకు ప్రభుత్వమే అమ్మానాన్నగా మారి వారి ఆలనా పాలనా చూడాలి. రెండుపూటలా భోజనం, అల్పాహారం, వారానికోసారి మాంసాహారం గుడ్డు ఇవ్వాలని మార్గదర్శక సూత్రావళీ ఎలుగెత్తుతోంది. నిబంధనలు వల్లెవేసేదొకటి, జరుగుతున్నదొకటి. వసతి గృహాల్లో నాణ్యమైన ఆహార సరఫరా అనేది దేవతావస్త్రాల్ని తలపిస్తోంది. రక్తహీనత, పోషకాహార లోపాలు, విషజ్వరాలు- అనారోగ్య వసతి గృహాల్లో తిష్ఠవేస్తున్నాయి. సకాలంలో నిధులకు నోచక, కనీస నిర్వహణా కొరవడి, తరతమ భేదాలతో సంక్షేమ వసతి గృహాలు మురికి కూపాలుగా దిగజారుతున్నాయి. సింహభాగం హాస్టళ్లలో రక్షిత నీటి వసతికి దిక్కులేక జల సంబంధ వ్యాధులు, చర్మరోగాలు ముమ్మరిస్తున్నాయి. తనిఖీ యంత్రాంగాన్ని సంతృప్తిపరచడానికి, పైవారిని ప్రసన్నం చేసుకోవడానికి ముడుపుల పందేరాలు సాగించే క్షేత్రస్థాయి సిబ్బంది చేతివాటం బియ్యం కోటాలకు తూట్లు పొడుస్తోంది. పప్పులు, ఉప్పులు, దుస్తులు, దుప్పట్లు... అన్నింటా ఎక్కడికక్కడ వాటాలే. వసతి గృహాల్లో ఆకలికేకలు ఆమధ్య శాసనసభలోనూ ప్రతిధ్వనించాయి. సంక్షేమ హాస్టళ్లలో విద్యార్థుల పరిస్థితి జంతువులకన్నా హీనంగా, ఖైదీలకన్నా కనాకష్టంగా అఘోరిస్తోందన్న విపక్షాల పరుష విమర్శనాస్త్రాల తరవాతా- ఎక్కడి గొంగడి అక్కడే. రాష్ట్ర రాజధానిలోని వివిధ సాంఘిక సంక్షేమ వసతి గృహాల్లో ఇటీవల బట్టబయలైన తప్పుడు లెక్కల అవినీతి బాగోతాన్ని పరికించి ఏసీబీ అధికారులే నోళ్లు వెళ్లబెట్టిన వైనం- సంక్షేమ జలగల ధాటికి తిరుగే లేని నిదర్శనం. సమస్య మూలాల్ని కానకుండా పైపూత పరిష్కారాలకు ప్రాధాన్యమిస్తూ నేతల ప్రకటనలు ఎడాపెడా మోతెక్కుతుంటే- రకరకాల అవకతవకలు హాస్టళ్లను గుల్లబారుస్తున్నాయి. గాదెకింది పందికొక్కుల్ని వదిలించుకుని హేతుబద్ధ కేటాయింపులు, సరైన దిద్దుబాటు చర్యలతో ముందడుగు వేయనన్నాళ్లు- సర్కారీ సంక్షేమం ఎండమావి! 
