గవాస్కర్‌ లేఖతో ఇరాకటంలో బిసిసిఐ

 పాతిక సంవత్సరాల క్రితం భారత క్రికెట్‌ ప్రపంచ కప్‌ విజయాన్ని పురస్కరించుకుని ఎంతో ఘనంగా వేడుకలు జరుపుకున్నది. అయితే, ఇప్పుడు అప్పుడు కప్‌ గెలుచుకున్న జట్టులోని ఒక సభ్యుడు సునీల్‌ గవాస్కర్‌ ఒక వైపు ఈ సందర్భంగా లండన్‌ లార్డ్స్‌లో బృహత్‌ స్థాయిలో ఒక ఉత్సవం నిర్వహించాలని సంకల్పించగా మరొక వైపు ఒక వివాదం నెలకొంటున్నది. చీలిక విభాగమైన ఇండియన్‌ క్రికెట్‌ లీగ్‌ (ఐసిఎల్‌)లో చేరిన క్రీడాకారులతో నిర్వహిస్తున్న ఈ ఉత్సవంలో భారత క్రికెట్‌ కంట్రోల్‌ బోర్డు (బిసిసిఐ) పాలు పంచుకుంటుందా? వెనుకటి తరం లిటిల్‌ మాస్టర్‌ సునీల్‌ గవాస్కర్‌ ఇప్పుడు రాసిన ఒక ఉత్తరాన్ని ఒక సంవత్సరం క్రితం లేదా అంతకుముందు రాసి ఉన్నట్లయితే దానిని ఈ ఉత్సవానికి ఆహ్వానంగానే పరిగణించి ఉండేవారు. ఈ వేడుక కోసం తాను లార్డ్స్‌లోని లాంగ్‌ రూమ్‌ను బుక్‌ చేశానని గవాస్కర్‌ తన ఉత్తరంలో జట్టులోని తన సహచరులకు తెలియజేశారు. 'భారత క్రికెట్‌ చరిత్రలో ఈ మహోన్నత విజయం సాధించి 25 సంవత్సరాలు అవుతున్న సందర్భంగా అంతా కలసి వేడుకలు జరుపుకుని గత కాల స్మృతులను నెమరువేసుకోవడానికి ఇది తగిన సమయమని భావిస్తున్నాను. వీలు చూసుకుని ఈ వేడుకలకు, విందుకు హాజరు కావలసిందిగా మీకు విజ్ఞప్తి చేయడానికి ఈ లేఖ రాస్తున్నాను. మీ అంగీకారం కోసం ఎదురుచూస్తున్నాను. దానివల్ల మనమంతా కలసి కూర్చుని ఆ అద్భుత క్షణాలను తిరిగి ఆనందించగలం' అని గవాస్కర్‌ తన లేఖలో పేర్కొన్నారు. 

అయితే, 1983లో కప్‌ కైవసం చేసుకున్నప్పుడు భారత జట్టుకు సారథ్యం వహించిన కపిల్‌ దేవ్‌ ఇప్పుడు పోటీ ఇండియన్‌ క్రికెట్‌ లీగ్‌కు చైర్మన్‌గా ఉన్నారు. అప్పటి జట్టులోని మరి ముగ్గురు సభ్యులతో పాటు కపిల్‌ దేవ్‌ ఇప్పుడు బిసిసిఐకి వ్యతిరేక వర్గంలో ఉన్నారు. బోర్డు ఇప్పుడు ఒక విధమైన ఇరకాట స్థితిని ఎదుర్కొంటున్నది. ఈ వేడుకలను అలక్ష్యం చేయాలా లేక తమ గుత్తాధిపత్యాన్ని సవాల్‌ చేసిన వ్యక్తితో కలసి వేదిక పంచుకోవాలా అనేది బిసిసిఐకి ఒక పట్టాన తేల్చుకోలేని సమస్య. ఈ విషయంలో ఏమి చేయాలో కూడా వారు నిర్ణయించుకోలేకపోవడంలో ఆశ్చర్యం లేదు కదా! 'మన 1983 విజయాన్ని చూసుకుంటూ పొంగిపోలేం కదా!. మరిన్ని ప్రపంచ కప్‌లు గెలుచుకునేందుకు మనం ప్రయత్నించాలి' అని బోర్డు కార్యదర్శి నిరంజన్‌ షా అన్నారు. అయతే, ఈ విజయంలో పాత్ర ఉన్నవారు మాత్రం ఇది కనీసం ఒక రోజైనా వివాదాలను తెరమరుగుచేయవలసిన సమయమని భావిస్తున్నారు. ' 

1983 ప్రపంచ కప్‌ ఎల్లప్పుడూ ప్రత్యేకమైనదే. అది ప్రతి భారతీయుని గుండెలో సదా పదిలంగా ఉంటుంది. అందువల్ల బోర్డు స్వయంగా పెద్ద ఎత్తున ఈ వేడుక నిర్వహించగలదని నమ్ముతున్నా' అని ఆ జట్టులో సభ్యుడైన కృష్ణమాచారి శ్రీకాంత్‌ పేర్కొన్నారు. 'మేము 1983లో ప్రపంచ కప్‌ గెలుచుకున్నప్పుడు ఐసిఎల్‌ లేదు. ఐపిఎల్‌ లేదు. వారి వీటికి అతీతంగా ఆలోచించి ప్రతి ఒక్కరినీ ఆహ్వానించాలి. 

వారు ఈ విషయం అగ్రజుని వలె వ్యవహరించాలని నా భావన' అని ఆనాటి విజేత జట్టులో మరొక సభ్యుడైన యశ్‌పాల్‌ శర్మ పేర్కొన్నారు. ప్రత్యర్థి వర్గాలకు ఏక తాటిపైకి తీసుకువచ్చేందుకు గవాస్కర్‌ తన ప్రావీణ్యాన్నంతా ఉపయోగించవలసి ఉంటుందేమో.
 
