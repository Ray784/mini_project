భారత్‌ పర్యటన నుంచి లాంగ్‌వెల్ట్‌ ఉపసంహరణ

దక్షిణాఫ్రికా పేస్‌ బౌలర్‌ చార్ల్‌ లాంగెవెల్ట్‌ భారతదేశంలో పర్యటించే తన దేశపు జట్టులో నుంచి తప్పుకున్నాడు. తోటి పేస్‌ బౌలర్‌ ఆండ్రీ నెల్‌ను కాదని తనను ఎంపిక చేయడంపై వివాదం నెలకొన్న నేపథ్యంలో లాంగ్‌వెల్ట్‌ ఈ చర్య తీసుకున్నాడు. మూడు టెస్ట్‌ల సీరీస్‌కై మరి మూడు రోజులలో దక్షిణాఫ్రికా జట్టు బయలుదేరవలసి ఉన్న తరుణంలో అతను అందరికీ దిగ్భ్రాంతి కలిగిస్తూ జట్టులో నుంచి ఉపసంహరించుకున్నాడు. అంతర్జాతీయ క్రికెట్‌ మండలి (ఐసిసి) ర్యాంకింగ్‌ల జాబితాలో దక్షిణాఫ్రికా రెండవ స్థానం సంపాదిస్తుందా లేదా అనేది ఈ పర్యటనలో తేలుతుంది. చార్ల్‌ లాంగెవెల్ట్‌ చాలా భావోద్వేగ స్థితిలో మంగళవారం నాకు ఫోన్‌ చేసి ఇండియాలో జరిపే పర్యటన నుంచి తప్పుకోవాలనుకుంటున్నానని, తన భావి అంతర్జాతీయ క్రికెట్‌ విషయమై తీరికగా ఆలోచించుకునేందుకు దీని వల్ల తనకు సమయం చిక్కుతుందని చెప్పాడు’ అని క్రికెట్‌ సౌత్‌ ఆఫ్రికా (సిఎస్‌ఎ) చీఫ్‌ ఎగ్జిక్యూటివ్‌ గెరాల్డ్‌ మజోలా ఒక ప్రకటనలో వెల్లడించారు. 'భారతదేశంలో పర్యటించే ప్రోటియాస్‌ జట్టు ఎంపికపై నెలకొన్న బహిరంగ వివాదం తనకు ఎంతగా క్షోభ కలిగించిందంటే తాను భారతదేశంలో పర్యటించి ప్రోటియాస్‌కు అత్యుత్తమ సేవలు అందించే మానసిక ప్రశాంతి కొరవడిందని అతను చెప్పాడు. ప్రశాంత చిత్తంతో తన అంతర్జాతీయ క్రికెట్‌ భవితవ్యాన్ని నిర్ణయించుకోవడానికి తాను ఈ వ్యవధిని ఉపయోగించుకోవాలని అభిలషిస్తున్నట్లుగా చార్ల్‌ చెప్పాడు’ అని మజోలా తన ప్రకటనలో వివరించారు. దక్షిణాఫ్రికా కోచ్‌ మిక్కీ ఆర్థర్‌ ఆకాంక్షకు విరుద్ధంగా ఆండ్రీ నెల్‌ను కాదని లాంగెవెల్ట్‌ను ఎంపిక చేశారు. విజయవంతమైన జట్టును యథాతథంగా కొనసాగించాలని ఆర్థర్‌ ఆకాంక్షించారు. 14 మంది సభ్యుల జట్టులో ఆరుగురు నల్లజాతివారు ఉండాలనే విధానానికి అనుగుణంగా భారతదేశంలో పర్యటించే దక్షిణాఫ్రికా జట్టులో నల్లజాతి క్రీడాకారుల సంఖ్యను పెంచడానికే ప్రధానంగా లాంగెవెల్ట్‌ను ఎంపిక చేసినట్లు భావిస్తున్నారు. బంగ్లాదేశ్‌లో పర్యటించిన దక్షిణాఫ్రికా జట్టులో సభ్యులైన శ్వేతజాతి క్రీడాకారులు నెల్‌, జోహాన్‌ బోథాల స్థానే లాంగెవెల్ట్‌, స్పిన్‌ బౌలర్‌ రాబిన్‌ పీటర్సన్‌లను ఎంపిక చేశారు.
