ఆండర్సన్‌ వికెట్లతో ఇంగ్లండ్‌కు మ్యాచ్‌పై పట్టు

న్యూజిలాండ్‌ (కివీస్‌)తో వెల్లింగ్టన్‌ బేసిన్‌ రిజర్వ్‌ మైదానంలో జరుగుతున్న రెండవ క్రికెట్‌ టెస్ట్‌లో శుక్రవారం రెండవ రోజు ఆట ముగిసే సమయానికి జేమ్స్‌ ఆండర్సన్‌ పేస్‌ బౌలింగ్‌ ప్రావీణ్యంతో ఇంగ్లండ్‌ మ్యాచ్‌పై పట్టు సంపాదించింది. 73 పరుగులకు ఐదు వికెట్లు పడగొట్టిన ఆండర్సన్‌ ధర్మమా అని ఇంగ్లండ్‌ రెండవ రోజు న్యూజిలాండ్‌ను మొదటి ఇన్నింగ్స్‌లో 198 పరుగులకే ఆలౌట్‌ చేసింది. ఫలితంగా మొదటి ఇన్నింగ్స్‌లో ఇంగ్లండ్‌కు 144 పరుగుల ఆధిక్యం లభించింది. ఆండర్సన్‌ ఒక ఇన్నింగ్స్‌లో ఐదు వికెట్లు పడగొట్టడం ఇది నాలుగవ సారి. ఆతరువాత ఇంగ్లండ్‌ తన రెండవ ఇన్నింగ్స్‌ను ప్రారంభించి రెండవ రోజు ఆట ముగిసే సమయానికి వికెట్‌ నష్టం లేకుండా నాలుగు పరుగులు చేసింది. అలస్టైర్‌ కుక్‌ రెండు పరుగులతోను, కెప్టెన్‌ మైకేల్‌ వాన్‌ స్కోరు శూన్యంగాను ఆటలో ఉన్నారు. అంతకు ముందు న్యూజిలాండ్‌ మొదటి ఇన్నింగ్స్‌లో రాస్‌ టేలర్‌ 54 పరుగులతో టాప్‌ స్కోరు చేయగా కెప్టెన్‌ డేనియల్‌ వెట్టోరి 50 పరుగులతో అజేయంగా నిలిచాడు. ఇంగ్లండ్‌ జట్టులో పాల్‌ కోలింగ్‌వుడ్‌ 23 పరుగులకు మూడు వికెట్లు పతనం గావించాడు. ఇవి అతనికి కెరీర్‌లో అత్యుత్తమ గణాంక వివరాలు. మొదటి టెస్ట్‌లో స్థానం పొందని ఆండర్సన్‌ రెండవ టెస్ట్‌లో తీసుకున్నందుకు తన సత్తా ప్రదర్శించాడు. అతను న్యూజిలాండ్‌ టాప్‌ బ్యాటింగ్‌ శ్రేణిని కుప్పకూల్చాడు. అతని బౌలింగ్‌ ధాటికి తట్టుకోలేక న్యూజిలాండ్‌ 31 పరుగులకే మూడు వికెట్లు కోల్పోయింది. మూడు టెస్ట్‌ల సీరీస్‌లో 10తో ఆధిక్యంలో ఉన్న న్యూజిలాండ్‌ లంచ్‌ విరామానికి ముందు ఇంగ్లండ్‌ మొదటి ఇన్నింగ్స్‌ను 342 పరుగులకు పరిమితం చేసింది. వికెట్‌కీపర్‌ బ్యాట్స్‌మన్‌ టిమ్‌ ఆంబ్రోస్‌ తన తొలి టెస్ట్‌ సెంచరీ సాధించాడు. ఆంబ్రోస్‌ 102 పరుగులకు అవుటయ్యాడు. న్యూజిలాండ్‌ ఇన్నింగ్స్‌లో స్టీఫెన్‌ ఫ్లెమింగ్‌, టేలర్‌ మధ్య 71 పరుగుల భాగస్వామ్యం, బ్రెండన్‌ మెక్‌కుల్లుమ్‌, వెట్టోరి మధ్య 52 పరుగుల భాగస్వామ్యం మాత్రమే చెప్పుకోదగినవి. ఫ్లెమింగ్‌, టేలర్‌ భాగస్వామ్యం న్యూజిలాండ్‌ను ఆదుకున్నది. కాగా, ఫ్లెమింగ్‌ 18 పరుగుల వ్యక్తిగత స్కోరు వద్ద టెస్ట్‌లలో 7000 పరుగులు పూర్తి చేసిన 32వ అంతర్జాతీయ క్రీడాకారుడు అయ్యాడు. టేలర్‌ కలసి జట్టు స్కోరును 3 వికెట్లకు 102 పరుగులకు పెంచిన తరువాత ఫ్లెమింగ్‌ 34 పరుగుల వ్యక్తిగత స్కోరుకు ఆండర్సన్‌ ఓవర్‌లో కెవిన్‌ పీటర్సన్‌ క్యాచ్‌కు అవుటయ్యాడు. టేలర్‌ అవుటైన తరువాత న్యూజిలాండ్‌ జట్టు 113 పరుగులకు 6 వికెట్లు నష్టపోయిన స్థితిలో మెక్‌కుల్లుమ్‌, వెట్టోరి బౌలర్లను ధాటీగా ఎదుర్కొంటూ తమ జట్టును ఆదుకున్నారు. వారిద్దరు కేవలం 33 బంతులలో 52 పరుగుల భాగస్వామ్యం నెలకొల్పారు. 

సంక్షిప్తంగా స్కోర్లు: ఇంగ్లండ్‌ (మొదటి ఇన్నింగ్స్‌) 107 ఓవర్లలో 342 ఆలౌట్‌ (టిమ్‌ ఆంబ్రోస్‌ 102, పాల్‌ కోలింగ్‌వుడ్‌ 65, అలస్టైర్‌ కుక్‌ 44, మైకేల్‌ వాన్‌ 32, కెవిన్‌ పీటర్సన్‌ 31, ఎం గిల్లెస్పీ 79 పరుగులకు 4 వికెట్లు, జె ఓరామ్‌ 46 పరుగులకు 3 వికెట్లు, కె మిల్స్‌ 86 పరుగులకు 2 వికెట్లు). 

న్యూజిలాండ్‌ (మొదటి ఇన్నింగ్స్‌) 57.5 ఓవర్లలో 198 ఆలౌట్‌ (ఆర్‌ టేలర్‌ 53, డి వెట్టోరి 50 నాటౌట్‌ 50, ఎస్‌ ఫ్లెమింగ్‌ 34, బి మెక్‌కుల్లుమ్‌ 25, జె ఆండర్సన్‌ 73 పరుగులకు 5 వికెట్లు, పి కోలింగ్‌వుడ్‌ 23 పరుగులకు 3 వికెట్లు). 

ఇంగ్లండ్‌ (రెండవ ఇన్నింగ్స్‌) 5 ఓవర్లలో వికెట్‌ నష్టం లేకుండా 4 పరుగులు.
 

