ఆసియా కప్‌కైనా ఆతిథ్యం ఇవ్వాలని పాక్‌ కోరిక

పాకిస్తాన్‌లో ఆస్ట్రేలియా పర్యటన వాయిదా పడడంతో కనీసం ఆసియాకప్‌ కైనా ఆతిధ్యం ఇవ్వాలని పాకిస్తాన్‌ కోరుకుంటోంది. అయితే ఎంతవరకు అది సాధ్యం అవుతుందో ఇప్పుడే చెప్పే పరిస్థితి లేదు. జూన్‌ 24 నుంచి జూలై 26వ తేదీ వరకు జరగబోయే ఆసియా కప్‌, సెప్టెంబర్‌, అక్టోబర్‌ నెలల్లో జరిగే ఛాంపియన్స్‌ ట్రోఫీ పాకిస్తాన్‌లో జరుగుతాయో లేదో అనుమానమే. బహుశా వాటిని శ్రీలంకకు మార్చవచ్చు అని దినపత్రిక ఒకటి మంగళవారం పేర్కొంది. ఆసియా కప్‌ గురించి చర్చించడానికి పి.సి.బి., ఏసియన్‌ క్రికెట్‌ కౌన్సిల్‌ అధికారులతో ఈనెల 19వ తేదీన సమావేశం కానున్నది. శ్రీలంక క్రికెట్‌ బోర్డు అధ్యక్షుడు అర్జున రణతుంగ కూడా ఈ సమావేశానికి హాజరు కానున్నారు. పాకిస్తాన్‌లో భద్రతా పరిస్థితి గురించి, ఇంకా ఛాంపియన్స్‌ ట్రోఫీ నిర్వహించడానికి జరుగుతున్న ఏర్పాట్ల గురించి ఐ.సి.సి. బృందానికి పి.సి.బి. ఈనెల 20వ తేదీన సవివరంగా చర్చించనుందని వార్తాపత్రిక వెల్లడించింది. దుబాయ్‌లో జరుగుతున్న ఐ.సి.సి. సమావేశానికి హాజరైన పి.సి.బి. అధ్యక్షుడు నసీమ్‌ అష్రాఫ్‌పై, పాకిస్తాన్‌లో భద్రతా పరిస్థితుల గురించి ఇతర బోర్డు సభ్యులు ప్రశ్నల వర్షం కురిపించడంతో ఆయన కాస్త ఇబ్బంది పడవలసి వచ్చింది.
 

