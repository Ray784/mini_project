కొత్త వూపిరి
స్థానిక సంస్థల ఎన్నికల్లో ఓటేయడాన్ని తప్పనిసరి చేస్తూ శాసనసభలో బిల్లు ప్రవేశపెట్టి ఆమోదింపజేసిన మొట్టమొదటి రాష్ట్రంగా దేశంలో గుజరాత్‌ అరుదైన ఘనత సాధించింది. గవర్నరు, రాష్ట్రపతి ఆమోదముద్ర వేయడం తరువాయి అమలుకు రానుందంటున్న విప్లవాత్మక బిల్లు మౌలికలక్ష్యం, ముఖ్యమంత్రి నరేంద్రమోడీ మాటల్లో- ప్రజాస్వామ్య పురిపుష్టి! స్థల, కాల భేదాలతో నిమిత్తంలేకుండా జనచేతన జయకేతనమై ఎగయడమే ప్రజాతంత్రానికి ఆలంబన. వాస్తవంలో 'ప్రజల వలన ప్రజల చేత ప్రజల కొరకు'గా విలసిల్లాల్సిన జనస్వామ్యం దేశీయంగా పోనుపోను నామమాత్రావశిష్టం అవుతోందనడానికి దృష్టాంతాలు ఒకటా, రెండా? అర్హులైన ఓటర్లలో 15-20శాతం మద్దతైనా లేకుండానే ప్రజాప్రభుత్వాలు నెలకొంటున్న ఉదంతాలు అనేకం. దేశవ్యాప్తంగా వివిధ ఎన్నికల్లో ఆనవాయితీగా నమోదవుతున్న ఈ తరహా ప్రహసనాలకు నిర్బంధ ఓటింగుతో గండికొట్టడమే తమ ధ్యేయమంటున్నారు గుజరాత్‌ ముఖ్యమంత్రి. తొలిఅంచెగా పురపాలక సంఘాలు, కార్పొరేషన్లు, జిల్లా తాలూకా గ్రామపంచాయతీల్లో అర్థవంతమైన ప్రాతినిధ్యస్ఫూర్తికి ఆయన గొడుగు పడతామంటున్నారు. సహేతుక కారణమేదీ లేకుండానే ఓటుహక్కు వినియోగించుకోనివారిని నియమోల్లంఘనకు పాల్పడ్డట్లు గుర్తించి చేపట్టాల్సిన చర్యలపై విపుల నిబంధనావళి రూపకల్పనకు ఇప్పుడక్కడ కసరత్తు జరుగుతోంది. రకరకాల కారణాలతో కునారిల్లుతున్న ప్రజాస్వామ్యానికి వూపిరులూదే యత్నంగా గుజరాత్‌ చొరవను ఆలోచనాపరులెందరో స్వాగతిస్తారు. జాతీయస్థాయిలోనూ నిర్బంధ ఓటింగ్‌ విధినిషేధాలపై కూలంకషంగా విస్తృతచర్చ సాగాల్సిన తరుణమిది. 
డెబ్భై కోట్లకు పైబడిన ఓటర్లతో ప్రపంచంలోనే అతిపెద్ద ప్రజాస్వామ్య దేశంగా అలరారుతోంది భారతావని. తమ ప్రతినిధుల్ని ఎన్నుకునే పవిత్ర క్రతువులో పాల్గొంటున్న ఓటర్ల నికర శాతమెంతంటే, దూసుకొచ్చే సమాధానాలు నివ్వెరపరుస్తాయి. స్వతంత్ర భారత్‌లో నిర్వహించిన మొదటి పదమూడు లోక్‌సభ ఎన్నికల్లో ప్రాథమిక హక్కును వినియోగించుకున్న పౌరుల సంఖ్య సగటున కేవలం 54.52 శాతం! 2004, 2009 నాటి పార్లమెంటు దిగువ సభ ఎన్నికలకు సుమారు 40శాతం ఓటర్లు దూరంగా ఉండిపోయారని ఎలెక్షన్‌ కమిషన్‌ గణాంక సహితంగా నిర్ధారించింది. మొన్నటికి మొన్న పౌరుల నిర్లిప్తతకు, ఉదాసీనతకు అద్దంపట్టిన గ్రేటర్‌ హైదరాబాద్‌ ఎన్నికల్లో పోలింగ్‌ 43శాతానికి పడిపోయింది. రాష్ట్ర రాజధాని, పరిసర ప్రాంతాల్లో విద్యావంతులు సమధికంగా పోగుపడినా ఓటింగ్‌ శాతం అంత నాసిగా ఉండటం- వ్యవస్థ వాసిని మసకబార్చేదే. నిరుడు పట్టభద్రుల నియోజకవర్గానికి ఎన్నికలప్పుడు జాబితాలో పేర్లు నమోదు చేయించుకున్నవారిలో ఓట్లేసినవారు- అక్షరాలా ఇరవైరెండు శాతం! తరతమ భేదాలతో బరిలో నిలిచినదంతా ఒకే సరకు అనే ఏవగింపుతో పెద్దసంఖ్యలో ఓటర్లు పోలింగ్‌ ప్రక్రియ పట్ల నిరాసక్తి ప్రదర్శించడం- ప్రజాస్వామ్య వ్యవస్థనే పరిహాసభాజనం చేస్తోంది. అతి తక్కువ ఓట్లతో నెగ్గుకొస్తున్నవారి ఎన్నికలో మెజారిటీ ఓటర్ల అభిమతం ప్రస్ఫుటం కావడమే లేదు. దొంగ ఓట్లతో; డబ్బు, మద్యం, కులమతాలు, జబ్బబలం దన్నుతో 'సమర్థులు' ఇష్టారాజ్యంగా చలాయించుకుంటున్నారు. మంచివాళ్లు ఓటింగుకు దూరంగా ఉండటమే చెడ్డ ప్రభుత్వాల ఏర్పాటుకు దారి తీస్తుందన్న శేషన్‌ మాట నిజమని పదేపదే రుజువవుతోంది. ముప్ఫైకి పైగా దేశాల్లో అమలవుతున్న నిర్బంధ ఓటింగ్‌ అనుభవాల నుంచి గుణపాఠాలు స్వీకరించి దేశీయ స్థితిగతులకు అనువైన విధివిధానాల కూర్పు తక్షణావసరం. ఓటేసేవారి సంఖ్య ఇబ్బడిముబ్బడిగా పెరిగిందంటే- ప్రలోభాలతో పబ్బం గడుపుకొంటున్న నేతలు బావురుమనక తప్పదు; అదీ, ఓటు బలం! 

బెల్జియం ఏనాడో 1892లోనే ఓటింగును తప్పనిసరి చేసింది. నిర్బంధ ఓటింగును గట్టిగా సమర్థిస్తూ గుజరాత్‌ ముఖ్యమంత్రి ప్రస్తావించిన ఆస్ట్రేలియా 1924లో ఆ పద్ధతి ప్రవేశపెట్టింది. అర్జెంటీనా, బ్రెజిల్‌, చిలీ, ఫిజి, సింగపూర్‌, ఈక్వడార్‌, ఉరుగ్వే తదితర దేశాల్లోనూ కొద్దిపాటి స్థాయీభేదాలతో తప్పనిసరి ఓటింగ్‌- ఎన్నికల ఘట్టంలో ఓటర్ల నిర్ణయాత్మక వివేచనాశక్తిని ఎలుగెత్తి చాటుతోంది. 'నిర్బంధ' షరతు దరిమిలా అక్కడ 90శాతానికి పైగా ఓటింగ్‌ నమోదవుతున్నదంటే- ఉల్లంఘనదారులకు విధిస్తున్న శిక్షలే ప్రధానకారణం. ఓటేయకపోతే పెరూలో జరిమానా, మలేసియాలో జైలు అనివార్యం. అటువంటి పద్ధతుల్ని మక్కీకి మక్కీ అనుసరించకుండా, దేశవాళీ స్థితిగతులకు తగ్గట్లు- ఓటేయనివారికి ఒకటి రెండుశాతం అధికపన్ను విధింపు, రేషన్‌ కోత లాంటి శిక్షల్ని పరిశీలించడం సముచితం. సహేతుక కారణాలతో పోలింగులో పాల్గోలేకపోయినవారికి విధిగా మినహాయింపులు ఉండాలి. నిర్బంధ ఓటింగును అద్వానీ ఇదివరలోనే సమర్థించారు. ఎన్నికల్లో ఓటువేయడాన్ని, ప్రజాస్వామ్య ప్రక్రియలో ఓటర్లు క్రియాశీలంగా పాలుపంచుకోవడాన్ని 51-ఎ అధికరణలో చేర్చాలని రాజ్యాంగ సమీక్ష సంఘమూ సూచించింది
