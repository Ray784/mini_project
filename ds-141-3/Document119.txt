భారత హాకీ పునరుత్థానంపై కార్వాల్హోతో గిల్‌ చర్చలు

భారత హాకీ జట్టు బీజింగ్‌ ఒలింపిక్స్‌కు అర్హత పొందలేకపోయిన అనంతరం దేశంలో హాకీ పునరుత్థానానికి అనుసరించవలసిన మార్గాలపై చర్చించేందుకు భారత హాకీ సమాఖ్య (ఐహెచ్‌ఎఫ్‌) అధ్యక్షుడు కె.పి.ఎస్‌. గిల్‌ మంగళవారం ఢిల్లీలో జట్టు ప్రధాన శిక్షకుడు జోకిమ్‌ కార్వాల్హోతోను, మాజీ ఒలింపియన్లు కొందరితోను సమావేశమయ్యారు. జట్టు మేనేజర్‌ ఆర్‌.కె. శెట్టి, మాజీ ఒలింపియన్లు, ఎంపి సింగ్‌, హర్మిక్‌ సింగ్‌, బల్బీర్‌ సింగ్‌ సీనియర్‌, బలదేవ్‌ సింగ్‌, బిపి గోవింద, ఎంపి గణశ్‌, చార్లెస్‌ కొర్నెలియస్‌, మాజీ కెప్టెన్లు అజిత్‌ పాల్‌ సింగ్‌, జాఫర్‌ ఇక్బల్‌ ప్రభృతులు ఈ సమావేశానికి హాజరయ్యారు. దేశంలో హాకీ క్రీడ పతనాన్ని నిరోధించడానికి తీసుకోదగు చర్యలపై వారు చర్చించారు. 1928లో ఒలింపిక్స్‌లో పాల్గొనడం ప్రారంభించినప్పటి నుంచి భారత జట్టు తొలిసారిగా ఒలింపిక్స్‌కు అర్హత పొందలేకపోవడం దేశంలో హాకీ పతనానికి పరాకాష్ఠగా భావిస్తున్నారు. సమాఖ్య పాలక వర్గానిదే ఇందుకు బాధ్యత అనే వ్యాఖ్యలు వినవచ్చాయి. అశోక్‌ కుమార్‌, అస్లామ్‌ షేర్‌ ఖాన్‌ వంటి పలువురు ప్రముఖులు సమాఖ్య అధ్యక్షుడు గిల్‌ తక్షణం రాజీనామా చేయాలని కూడా కోరారు.
 

