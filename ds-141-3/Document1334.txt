శాస్త్రీయ దృక్పథమేదీ?
కేరళ రాజధాని వేదికగా తొంభైఏడో భారతీయ సైన్స్‌ కాంగ్రెస్‌ ప్రారంభోపన్యాసంలో- విజ్ఞాన శాస్త్రావిష్కరణల మందగతిపై ప్రధాని మన్మోహన్‌ చెప్పింది అక్షరసత్యం. అనుచిత రాజకీయ జోక్యం, విపరీత కాలయాపన, ప్రతిభకు సరైన గుర్తింపు దక్కకపోవడం- వీటివల్లే దేశీయంగా శాస్త్రవిజ్ఞానం పురోగమించే బదులు తిరోగమిస్తున్నదనేది కఠోర వాస్తవం! 'ప్రస్తుత శతాబ్దంలో శాస్త్ర సాంకేతికరంగం ఎదుర్కొంటున్న సవాళ్లు- జాతీయ దృక్కోణం' అంశంపై విస్తృతచర్చకు భూమిక సిద్ధపరచిన ప్రధాని- దేశ ఇంధన, ఆహార, ఆరోగ్య అవసరాల్ని గుర్తెరగాల్సిందిగా శాస్త్రవేత్తలకు దిశానిర్దేశం చేస్తున్నారు. బెంగళూరు ఐ.ఐ.ఎస్‌. శతవార్షికోత్సవాల సందర్భంగా 2008 డిసెంబర్లో 'భారతరత్న' కలామ్‌ నిర్దేశించిందీ ఇంచుమించు ఇదే అజెండా. మహమ్మారి వ్యాధుల ఉద్ధృతి తగ్గించే విధంగా ప్రపంచస్థాయి వ్యాధి నిరోధక నివారక వ్యవస్థల ఆవిర్భావం, దేశంలో రెండో హరిత విప్లవం, తద్వారా వ్యవసాయరంగాన నాలుగుశాతం వృద్ధిరేటు సాధనకు శాస్త్రవిజ్ఞానమే దిక్సూచి కావాలనడంపై భిన్నాభిప్రాయాలకు తావేలేదు. నాయకులు ఎవరు, ఎప్పుడు, ఎంతటి భారీ లక్ష్యాల్ని వల్లెవేసినా- తదుపరి కీలక సమావేశాల్లో స్థూలంగా అవే పునరావృతమయ్యే దుస్థితి ఎందుకు దాపురిస్తోంది? అలనాటి సి.వి.రామన్‌, మేఘ్‌నాథ్‌ సాహా, జగదీశ్‌చంద్రబోస్‌, హోమీభాభా, విక్రమ్‌సారాభాయ్‌, సతీశ్‌ ధావన్‌ ప్రభృతుల స్థాయిలో సృజనాత్మక ప్రయోగాలు ఎందుకు ఊపందుకోవడంలేదో పాలకగణం నిజాయతీగా ఆత్మశోధన చేసుకోవాల్సిన తరుణమిది. 
ఆధునిక భారతావనిలో శాస్త్ర పరిశోధనల పరిధి విస్తరించకపోవడానికి మహిళాప్రాతినిధ్యం దిగనాసిగా ఉండటమే కీలక హేతువన్నది ప్రధాని సూత్రీకరణ. మహిళా విశ్వవిద్యాలయాల్లో నూతన ఆవిష్కరణలకు, ప్రతిభాపాటవాలకు గొడుగుపట్టే వినూత్నపథకం 'క్యూరీ'తో మెరుగుదలను లక్షిస్తున్నామనడం- అర్ధసత్య ప్రకటన. సమస్యను తక్కువచేసి చూపినంత మాత్రాన యథార్థాలు మరుగున పడిపోవు. సమాచార పరిజ్ఞాన రంగంలో బలమైన శక్తిగా ఎదుగుతున్న ఇండియా పరిశోధన పత్రాల సమర్పణలో మలేసియా, తైవాన్‌, కొరియాల సరసన తీసికట్టేనని అమెరికా జాతీయ సైన్స్‌ మండలి ఎనిమిదేళ్లనాడే కుండ బద్దలుకొట్టింది. రెండు దశాబ్దాల కాలావధిలో చైనా పరిశోధనల ఫలితాలు మూడింతలైతే, భారత్‌లో పత్రాల సమర్పణరేటు ఏడు శాతందాకా పడిపోయిందనీ వెల్లడించింది. ఇటీవలి అంతర్జాతీయ అధ్యయన నివేదికా దీన భారతానికి దర్పణం పట్టింది. 2007నాటికి చైనాలో పరిశోధకుల సంఖ్య 14.23లక్షలు; అమెరికాలో 15.71లక్షలు; మనదేశంలో రమారమి లక్షన్నర! పిండి కొద్దీ రొట్టె అనే జీవన సూత్రం పరిశోధనలకూ వర్తిస్తుంది. ఆ ఏడాది పరిశోధన, అభివృద్ధిపై అగ్రరాజ్యం వెచ్చించిన మొత్తం రూ.16.56 లక్షలకోట్లు; చైనా కేటాయింపులు రూ.4.68 లక్షలకోట్లు; భారత్‌లో రూ.4,500కోట్లు! పరిశోధనలు ఒకమెట్టుపైకి ఎక్కాలంటే- ఉత్తమశ్రేణి విద్యార్థులు సైన్స్‌ సబ్టెక్టులకు దూరంగా పారిపోవడాన్ని నిరోధించడం దిద్దుబాటలో తొలిమెట్టు. సైన్సును జాతికి బహుముఖ ప్రయోజనకారిగా ప్రభుత్వాలు గుర్తించి బాధ్యతాయుతంగా వర్తిస్తే- ఏడెనిమిదేళ్ల వ్యవధిలోనే భారత్‌ జి-8 దేశాల స్థాయిలో పరిశోధన ప్రమాణాలు అందిపుచ్చుకోగల అవకాశాలున్నాయని నిపుణులు మదింపు వేస్తున్నారు. 'ఇస్రో' మాజీ సారథి మాధవన్‌ నాయర్‌ సైన్స్‌ కాంగ్రెస్‌ అధ్యక్ష హోదాలో చేసిన తాజా విజ్ఞప్తీ ఆ కోవకు చెందినదే. పరిశోధనల పట్ల యువతలో ఆసక్తి పెంపొందించాలని, నిధుల ప్రవాహం పెరగాలని ఆయన సూచనల సారాంశం. 2010-2020ని నవ్యావిష్కరణల దశాబ్దిగా ప్రస్తుతిస్తున్న ప్రధాని తనవంతు బాధ్యతా నిర్వహణకు చొరవ కనబరచాల్సి ఉంది. 

మూడేళ్లక్రితం తమిళనాట చిదంబరంలో తొంభైనాలుగో సైన్స్‌ కాంగ్రెస్‌ వేదికపై శాస్త్ర సాంకేతిక రంగాలకు బడ్జెట్‌ కేటాయింపుల గురించి మన్మోహన్‌సింగే ప్రస్తావించారు. అప్పటికి ఆ పద్దుకింద ప్రత్యేకిస్తున్నది స్థూల దేశీయోత్పత్తిలో ఒకశాతం లోపు. వచ్చే అయిదేళ్లలో వాటిని రెండుశాతానికి పెంచుతామన్న ప్రధాని, అటువైపు ఎందుకు అడుగులు పడటం లేదో జాతికి బదులిచ్చుకోవాలి! గ్రామాల్లో జలశుద్ధికి, సౌరవిద్యుత్‌ కేంద్రాల ఏర్పాటుకు, విస్తృత ఉపాధి కల్పనకు దోహదపడే పరిజ్ఞానాన్ని వృద్ధిచేయడమే శాస్త్రవేత్తల ముందున్న గడ్డుసవాలుగా కలామ్‌ ఇదివరలో అభివర్ణించారు. ప్రపంచ జనాభా ఏటా ఏడుకోట్లకుపైగా పెరుగుతోంది. ఆ దామాషాలో భూవిస్తీర్ణం అధికమయ్యే అవకాశమే లేదుకాబట్టి, దిగుబడులు ఇంతలంతలయ్యేలా చూసుకోవాలి. ఇంకో పదిహేనేళ్లలో ప్రపంచంలోనే అత్యధిక జనాభా కలిగిన దేశంగా నిలవబోతున్న భారత్‌కు ఆహార భద్రత ప్రాణావసరం. భవిష్యత్‌ సవాళ్లను ధీమాగా నిభాయించాలంటే మానవతా విలువలతో కూడిన శాస్త్రప్రగతే పరిష్కారం. ఎం.ఎస్‌.స్వామినాథన్‌ లాంటి ఉద్దండుల సిఫార్సుల్లో ఉట్టిపడుతున్నదీ అదే స్ఫూర్తి. 'సమాజంలో సమస్యలకు స్పందించగలవాడే మంచి శాస్త్రవేత్త' అని ప్రథమ ప్రధాని నెహ్రూ ఏనాడో ఉద్బోధించినా- దాన్ని ఆకళించుకోలేని ప్రభుత్వాల నిర్వాకం చిరకాలంగా కళ్లకు కడుతోంది. అమెరికా, ఐరోపా శాస్త్రజ్ఞులతో జట్టుకట్టి ప్రపంచంలోనే భారీ టెలిస్కోపుల నిర్మాణం చేపట్టే ప్రతిభావంతులు మనకున్నారు. యావత్‌ విశ్వాన్నే గడగడలాడించిన 'స్వైన్‌ ఫ్లూ' కోరలు పీకడానికి దేశవాళీ టీకాను అభివృద్ధిపరచగల ప్రావీణ్యానికీ ఇక్కడ లోటులేదు. విజ్ఞాన ఆధారిత సమాజమే బహుముఖ సుస్థిరాభివృద్ధి సాధిస్తుందన్న వివేచనతో, కేటాయింపుల్లో వాస్తవిక శాస్త్రీయ దృక్పథం ప్రస్ఫుటీకరించాల్సింది పాలకులే! 
