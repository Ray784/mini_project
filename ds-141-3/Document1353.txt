బెంగాల్‌పై దొంగాటకం
రాజ్యాంగబద్ధంగా పాలకులు చేసే పదవీ ప్రమాణాలకు ఈ సంకీర్ణాల శకంలో కాలదోషం పట్టినట్లుంది. భయం, పక్షపాతం, రాగద్వేషాలతో నిమిత్తం లేకుండా రాజ్యాంగాన్ని అనుసరించి అందరికీ మంచి చేస్తామన్న ప్రమాణాన్ని అవసరార్థం అటకెక్కించి- సంకుచిత అజెండాలతో రాజకీయ వంచనలకు కేంద్రం తెగబడుతోంది. పేరులో మమత గల బెంగాలీ దీదీకి, అక్కడి మార్క్సిస్టు సర్కారంటే ఎంత ద్వేషమో అందరికీ తెలుసు. కేంద్ర క్యాబినెట్లో రైల్వేమంత్రి అయినా ఆమె రాజకీయ రణక్షేత్రం పశ్చిమ బెంగాలేనన్నదీ జగద్విదితం. మూడు దశాబ్దాలకుపైగా బెంగాల్‌ను అవిచ్ఛిన్నంగా ఏలుతున్న వామపక్ష సంఘటన ప్రభుత్వం తలకొట్టి మొలేయాలన్నది మమత పంతం. మొన్నటి సార్వత్రిక ఎన్నికల దరిమిలా బెంగాల్‌లో శాంతిభద్రతలు ఘోరంగా దెబ్బతిన్నాయని, 130మందికిపైగా తృణమూల్‌ కార్యకర్తలు మార్క్సిస్టుల దమనకాండకు బలైపోయారన్న తీవ్రారోపణలతో అక్కడ రాష్ట్రపతి పాలనకు మమత డిమాండ్‌ చేస్తున్నారు. మిత్రపక్షం నేత ఆకాంక్షను మన్నిస్తున్న రీతిగా త్రిసభ్య కేంద్రబృందాన్ని మూన్నాళ్ల పర్యటన నిమిత్తం కోల్‌కతాకు పంపించారు యు.పి.ఎ. పాలకులు! ఏ రాజ్యాంగాధికరణ కింద ఇలా కేంద్రబృందాన్ని పంపారన్న ప్రశ్నకు హోంమంత్రి చిదంబరం చెంత సమాధానం లేదు. రాజ్యాంగంలో రాష్ట్రపతి పాలనకు వెసులుబాటు కల్పిస్తున్న 356 అధికరణ దృక్కోణంలోనే తమ చర్యను పరికించవద్దంటున్న చిదంబరం- బెంగాల్‌లో రెండు పార్టీల మధ్య ఘర్షణలకు చరమగీతం పాడటమే లక్ష్యంగా, రాష్ట్రప్రభుత్వానికి తోడ్పాటునందించేందుకే త్రిసభ్య బృందాన్ని పంపామంటున్నారు. బెంగాల్‌లోని బుద్ధదేవ్‌ ప్రభుత్వం- ఘర్షణల నివారణకు కేంద్రం తోడ్పాటును అర్థించిందా? శాంతి భద్రతలన్నవి రాష్ట్రాల పరిధిలోని అంశం కాగా, మమతా బెనర్జీ రాజకీయ ఒత్తిడికి తలొగ్గి ఈ రకంగా కేంద్రబృందాన్ని పంపడం రాజ్యాంగబద్ధమేనా? శాంతి భద్రతలు అధ్వానంగా ఉన్న తక్కిన రాష్ట్రాల విషయంలో కేంద్రం ఎందుకు చేతులు ముడుచుకొని కూర్చుంది? వీటికి సమాధానం చెప్పకున్నా చిదంబర రహస్యమేమిటో బోధపడుతూనే ఉంది! 
కేంద్ర హోంమంత్రి మాటల్ని అర్థం చేసుకోవడానికి 'మేధస్సు' కావాలని మమత రాజకీయ ప్రత్యర్థులపై వ్యంగ్యాస్త్రాలు రువ్వారు. 'ఉత్తి పుణ్యానికే కేంద్రబృందం పరిస్థితి సమీక్షకు రాదు... రాష్ట్రంలో రాజ్యాంగబద్ధ పాలన యంత్రాంగం విఫలమైనప్పుడే అది వచ్చి పరిస్థితిని సమీక్షిస్తుంది' అని మమత కేంద్రసర్కారు అజెండాను బయటపెట్టారు. ఉభయ సభల్లో చేసిన మూస ప్రకటనలో చిదంబరం వాడిన 'సహాయం' అన్న పదానికి, మమత పేర్కొంటున్న 'సమీక్ష' అన్నదానికి పొంతన ఉందా అసలు? ప్రత్యర్థి పార్టీ ప్రభుత్వాలున్న రాష్ట్రాలపైకి ఒంటికాలిమీద పోయే కేంద్ర పాలకులకు తమ ఏలుబడి సాగే పరగణాల్లో ఎంత అరాచకం గజ్జెకట్టినా నోరూవాయీ పడిపోతుందనడానికి ఎన్నో ఉదాహరణలు! మమత ప్రస్తావించిన విధంగా రాజకీయ హత్యల్నే ప్రామాణికంగా తీసుకొంటే- 2004లో వై.ఎస్‌. జమానాతోపాటే ఆంధ్రప్రదేశ్‌లో అనంత నరమేధం మొదలైంది. తమ పార్టీ కార్యకర్తలకు, నేతలకు భద్రత కరవైందని తెలుగుదేశం పార్టీ ప్రధాని, రాష్ట్రపతులకు మొరపెట్టుకొంది. అప్పుడేమైనా త్రిసభ్య బృందాన్ని బయల్దేరదీశారా? ముంబయిలో ఇతర రాష్ట్రాల వారిపై ఎం.ఎన్‌.ఎస్‌. దాడులు యథేచ్ఛగా సాగి ప్రజాజీవనం సంక్షుభితమైతే- అక్కడ తమ ప్రభుత్వానికి 'సహాయం' చెయ్యాలన్న ఆలోచనే మన్మోహన్‌సింగ్‌ ప్రభుత్వానికి రాలేదెందుకని? వామపక్షాల మద్దతుతో కేంద్రంలో మన్మోహనంగా కాంగ్రెస్‌ సంకీర్ణ సర్కారు నడిపినప్పుడూ మమతా బెనర్జీ ఇలాగే నిప్పులు కక్కారు. మమత మాటల్ని అప్పుడెందుకు పెడచెవిన పెట్టారు; నేడెందుకు డొంక తిరుగుడు వ్యవహారంతో బుద్ధదేవ్‌ సర్కారుపై గురిపెట్టారు? కారణం ముంజేతి కంకణం. అప్పటి దోస్తు వామపక్షం- నేడు మమత మిత్రపక్షం! 

ఏదైనా రాష్ట్రానికి కేంద్రబృందాన్ని పంపి, పరిస్థితి అంచనా వేయించారంటే- రాజ్యాంగంలోని 355 అధికరణ మేరకు సంబంధిత ప్రభుత్వానికి రాజధర్మాన్ని గుర్తుచెయ్యడమే అవుతుందని మమతా బెనర్జీ సూత్రీకరిస్తున్నారు. కేంద్ర బృందం రాకలో అంత అంతరార్థం, మరింత గూడుపుఠాణీ ఉన్నాయికాబట్టే- వామపక్షాలతో జతకట్టి సమాజ్‌వాది, బి.జె.పి. నేతలు ఘాటుగా స్పందించారు. బొమ్మై కేసులో రాజ్యాంగ ధర్మాసనం తీర్పు తరవాత రాష్ట్రపతిపాలన విధింపు క్లిష్టతరంగా మారిందన్న చిదంబరం వాఖ్య అక్షరసత్యం. అంతకు మించి, ఇప్పుడు రాజ్యసభలో కాంగ్రెస్‌కు బలంలేని నేపథ్యంలో- దుందుడుకుతనంతో వ్యవహరిస్తే 'చెయ్యి' కాలడం తథ్యం! మూడేళ్ల క్రితంనాటి బెంగాల్‌ అసెంబ్లీ ఎన్నికల్లో 261సీట్లకు పోటీపడిన కాంగ్రెస్‌ 21స్థానాల్లో గెలిచి 176చోట్ల ధరావతు కోల్పోయింది. అదే, 212స్థానాల్లో పోటీచేసిన సి.పి.ఐ.(ఎం.) 176 కైవసం చేసుకొంది. మిత్రపక్షాలతో కలసి మూడొంతులకుపైగా సీట్లను కొల్లగొట్టిన వామపక్ష సంఘటన ప్రభుత్వానికి ఇటీవలి కాలంలో ఎదురుగాలి జోరెత్తుతోందన్నది వాస్తవం. అయినా ఎవరేమిటో తేల్చాల్సింది మరో రెండేళ్ల తరవాత బెంగాలీ సోదరులేగాని, మమతా బెనర్జీ కాదన్నది నిష్ఠుర సత్యం! లోగడ వాజపేయి హయాములోనూ మిత్రపక్షంగా ఒత్తిడి తెచ్చి రాష్ట్రపతి పాలన ఖడ్గంతో జ్యోతిబసు ప్రభుత్వం కుత్తుకను కత్తిరించడానికి మమత విఫలయత్నం చేశారు. అప్పుడూ రక్షణమంత్రి ఫెర్నాండెజ్‌ను బెంగాల్‌కు పంపి, త్రిసభ్య సంఘంతో పరిశీలన చేయించి ఎన్‌.డి.ఎ. ప్రభుత్వం అప్రజాస్వామిక నిర్వాకం వెలగబెట్టింది. నేడు పాత్రధారులు మారారు; కథా సంవిధానం అంతా అదే. సంకుచిత రాజకీయాలకు తెగటారుతున్నవి రాజ్యాంగ 
