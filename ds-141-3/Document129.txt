 దమ్మున్న జట్టు ఇది: రాబిన్‌

భారత క్రికెట్‌బోర్డు ఆధ్వర్యంలో వచ్చేనెల 18 నుంచి జరుగనున్న ఇండియన్‌ ప్రీమియర్‌ లీగ్‌లో పాల్గొంటున్న మొత్తం ఎనిమిది జట్లలో హైదరాబాద్‌ ఫ్రాంచైజీకి చెందిన దక్కన్‌ చార్జర్స్‌ను దమ్మున్న జట్టుగా ఆ జట్టు శిక్షకుడు, భారత ఫీల్డింగ్‌ కోచ్‌ రాబిన్‌సింగ్‌ అభివర్ణించారు. మెరుపువేగంతో సాగిపోయే ట్వంటీ-20 క్రికెట్లో చాంపియన్‌గా నిలవడానికి కావాల్సిన అర్హతలన్నీ హైదరాబాద్‌జట్టుకు ఉన్నాయని తెలిపారు. దక్కన్‌ చార్జర్స్‌ జట్టు ఆవిష్కరణ కార్యక్రమానికి రాబిన్‌సింగ్‌ ఇక్కడకు వచ్చిన సమయంలో ఆంధ్రజ్యోతి ఆయనతో ముచ్చటించింది. 

ప్రతిభ అపారం....
బంతిని బలంగా బాదడానికి పెట్టింది పేరైన గిల్‌క్రిస్ట్‌, సైమండ్స్‌, గిబ్స్‌, అఫ్రిదీ, స్టయిరిస్‌ లాంటి గొప్పగొప్ప హిట్టర్లందరూ తమ జట్టులోనే ఉన్నారని, వీరిలో ఏ ఇద్దరు రాణించినా తమ బ్యాటింగ్‌కు ఢోకా లేకుండా పోతుందని రాబిన్‌సింగ్‌ చెప్పారు. కొద్ది ఓవర్లలో మ్యాచ్‌ స్వరూపాన్ని ఒంటిచేత్తో మార్చివేయగల శక్తిసామర్థ్యాలు తమ జట్టు సొంతమని అన్నారు. హైదరాబాద్‌ ఫ్రాంచైజీ పరిథిలోని ఆంధ్రప్రదేశ్‌, ఒరిస్సా రాష్ట్రాల అభిమానుల ఆశలకు తగ్గట్టుగా తమ జట్టు ఆడుతుందని చెప్పారు.

పదునైన బౌలింగ్‌... 
బ్యాటింగ్‌లోనే కాదు బౌలింగ్‌లో సైతం తమకు పదునైన బౌలర్లున్నారని, ప్రత్యర్థి వెన్నులో వణుకు పుట్టించే సత్తా ఉన్న రుద్రప్రతాప్‌ సింగ్‌, చమిందా వాస్‌, నువాన్‌ జోయ్సా, స్టయిరిస్‌ తమ అస్త్రాలని, అలాగే స్పిన్‌విభాగంలో సైతం ప్రజ్ఞాన్‌ ఓజా (లెఫ్టార్మ్‌ స్పిన్‌), సైమండ్స్‌ (ఆఫ్‌స్పిన్‌) అఫ్రిదీ (లెగ్‌స్పిన్‌), వేణుగోపాలరావు లాంటి వైవిధ్యభరితమైన బౌలర్లు తమకు ఉన్నారని తెలిపారు. ఇక యువ పేసర్లు కల్యాణ కృష్ణ, విజయ్‌ కుమార్‌, సర్వేశ్‌ కుమార్‌లకు దేశవాళీ క్రికెట్లో రాణించిన అనుభవం కూడా ఉందని చెప్పారు. 

కోచ్‌ పదవి కొత్తకాదు....
భారతజట్టుకు ఫీల్డింగ్‌ కోచ్‌గా ఉన్న తనకు ఇప్పుడు హైదరాబాద్‌ ఫ్రాంచైజీజట్టుకు పూర్తిస్థాయి కోచ్‌గా సేవలు అందించడం ఏమంత కష్టంకాబోదని రాబిన్‌సింగ్‌ చెప్పారు. అంతర్జాతీయ క్రికెట్లో ఇప్పుడిప్పుడే ఓనమాలు దిద్దుకొంటున్న హాంకాంగ్‌ జట్టుకు కోచ్‌గా వ్యవహరించిన అనుభవం తనకు ఉందని రాబిన్‌ గుర్తు చేశారు. అపారఅనుభవం ఆటగాళ్ళతో కూడిన హైదరాబాద్‌జట్టుకు శిక్షణ ఇవ్వడం ఏమంత కష్టం అని తాను అనుకోవడం లేదని చెప్పాడు. బౌలింగ్‌, బ్యాటింగ్‌తో పాటు ఫీల్డింగ్‌ పైన ప్రధానంగా దృష్టి కేంద్రీకరించనున్నట్లు వివరించాడు. 
 
 
