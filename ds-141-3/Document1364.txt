అవినీతి అగ్గి
ప్రాణాపాయ స్థితిలో వైద్యసాయంకోసం అందరూ పరుగెత్తేది ఆసుపత్రులకి. కార్పొరేట్‌ హంగులతో ప్రత్యేక వైద్యసేవలకు పేరెన్నికగన్న ఆసుపత్రులే భయానక అగ్ని ప్రమాదాలకు నెలవయ్యే దుస్థితిని ఏమనాలి? అవినీతి, నిర్లక్ష్యం జతబడితే- ప్రాణం పోయాల్సిన దవాఖానాలు ఎంత ప్రాణాంతకంగా మారతాయో రాష్ట్ర రాజధాని నగరంలో పార్క్‌ ఆసుపత్రి దుర్ఘటన ఎలుగెత్తి చాటుతోంది! విద్యుత్‌ ట్రాన్స్‌ఫార్మర్‌ షార్ట్‌ సర్క్యూట్‌ వల్లనో, గ్యాస్‌ సిలిండర్‌ పేలుడు కారణమోగాని ఉదయం తొమ్మిదింటికి ఉవ్వెత్తున ఎగసిన మంటలు రెండుగంటలపాటు ఆసుపత్రిలోని 42మంది రోగులు, వారి సంబంధీకులు, వైద్య సిబ్బంది ప్రాణాల్ని గాల్లో దీపంగా మార్చేశాయి. స్థానిక యువకులు, పోలీసుల చొరవ, సమయస్ఫూర్తి ఎందరికో ప్రాణదానం చెయ్యగా ఒకరు మృత్యువాత పడ్డారు. ఏమిటీ ఘోరకలి అని సామాన్యజనం భయ విహ్వలమవుతుంటే, ఆసుపత్రి భవన నిర్మాణంలో కళ్లకు కడుతున్న నిబంధనల ఉల్లంఘనలకు సంబంధించి ఎవరికి వారు బాధ్యత దులపరించేసుకొంటున్నారు. రూ.50కోట్ల వ్యయంతో కార్పొరేట్‌ ఆసుపత్రి నిర్మించినవాళ్లు- చట్టబద్ధమైన భద్రతాంశాలకు ఎక్కడా చోటుపెట్టనే లేదు! వంద పడకలు గల ఈ సూపర్‌ స్పెషాలిటీ ఆసుపత్రిని తక్కువ ఎత్తులో నిర్మిస్తామంటూ అనుమతులు పొంది అందుకు విరుద్ధంగా 18.70మీటర్ల ఎత్తుకు భవనాన్ని పెంచేసినా అదేమని అడిగిన నాథుడు లేడు. ఆ స్థాయి నిర్మాణాలకు భద్రతాపరంగా ప్రత్యేక ఏర్పాట్లు ఉండాలి. అవేమీ లేకున్నా గత ఆగస్టులో మున్సిపల్‌ కార్పొరేషన్‌ అనుమతి రెక్కలు కట్టుకొని వచ్చి వాలింది. అగ్నిమాపకశాఖ అనుమతి లేకున్నా ఎవరూ పట్టించుకోనే లేదు. ఎక్కడికక్కడ చేతులు తడిస్తే చాలు- నిబంధనలు వల్లించే మూతులకు పడతాయి చిక్కాలు! రాష్ట్రప్రభుత్వమే తెచ్చిన అడ్డగోలు క్రమబద్ధీకరణ పథకమే రాష్ట్రవ్యాప్తంగా పలు అంతస్తుల భవన నిర్మాణాల్లో ప్రాణాంతక అక్రమాలకు అసలుసిసలు వెన్నుదన్ను! 
నిర్మాణ నిబంధనలు, సరళంగా హేతుబద్ధంగా ఉండాలి. పలు అంతస్తుల నివాస సముదాయాలు (అపార్ట్‌మెంట్లు), మల్టీప్లెక్స్‌లు, షాపింగ్‌ మాల్స్‌ తామరతంపరగా పెరిగిపోతున్న ఈ రోజుల్లో- సామాన్యుల భద్రతకు సంబంధిత ప్రభుత్వ యంత్రాంగాలే పూచీపడాలి. అందుకు భిన్నంగా బహుళ అంతస్తుల భవనాలు తినమరిగిన అధికారశ్రేణులకు బంగారు బాతులవుతున్నాయి. సామాన్య గృహస్తులు, ప్రజల భద్రత ఏ గంగలో కలసినా బేపర్వా- తమ జేబులు నిండితే చాలనుకొనే అధికారుల ధోరణి ఎన్నో ప్రమాదాలకు ప్రధాన కారణమవుతోంది. రాష్ట్రసర్కారు మొదలుపెట్టిన క్రమబద్ధీకరణ- అక్రమార్కులకు కొత్తకోరలు తొడిగింది. భవన నిర్మాణంతో ముడివడిన పలు సర్కారీ విభాగాల విధి ద్రోహానికి తిరుగులేని ఆనవాళ్లే అక్రమ నిర్మాణాలు. వాటిని క్రమబద్ధీకరిస్తామంటూ రాష్ట్రసర్కారు చేసేది అడ్డగోలు వసూళ్లు. నిర్మాణాల్లో ఎలాంటి అక్రమాలకు పాల్పడ్డా మునుముందు క్రమబద్ధీకరించుకోగలమన్న ధీమా ఎందరిలోనో ప్రబలడానికి ప్రభుత్వ నిర్వాకమే కారణం. అగ్నిమాపకశాఖ అనుమతి లేకుండానే రాజధాని నగరంలో నిర్మాణాలు సాగిపోతున్నాయంటూ ప్రచురితమైన వార్తా కథనాన్ని తనంతతాను విచారణకు స్వీకరించిన రాష్ట్ర ఉన్నత న్యాయస్థానం 2006 జనవరిలోనే పదునైన వ్యాఖ్యలద్వారా సర్కారీ యంత్రాంగాన్ని పరుగులు పెట్టించింది. హర్యానాలోని దబ్వాలీ దుర్ఘటనను ప్రస్తావించి 'ఇక్కడ అలాంటిది పునరావృతం కారాదనుకొంటున్నాం' అంటూ దిశానిర్దేశం చేసింది. 'అనుమతుల్లేని భవనాలపై ఏదైనా చర్య చేపట్టాల్సి వస్తే, ప్రభుత్వ భవనాలనుంచే ఆ పని మొదలుపెట్టండి... అదీ హైకోర్టు ఆవరణలోని పరిపాలన భవనం నుంచే...' అనీ తరతమ భేదాల్లేని చట్టబద్ధ పాలనకు ఓటేసింది. అయినా ఏం ఒరిగింది? అగ్నిమాపక అనుమతులు గాని, సంబంధిత భద్రతా ఏర్పాట్లుగాని లేని ఆసుపత్రే ఓ అభాగ్యుడి ప్రాణాల్ని తోడేసింది! 

కోరసాచే అగ్నికీలలకు తెలిసింది ఒక్కటే- భస్మీపటలం చెయ్యడం. బహుళ అంతస్తుల నిర్మాణాలకు లంచం, వాటి క్రమబద్ధీకరణ పేరిట సర్కారుకు లంచం- దాని ఫలితమే అగ్నిప్రమాదాల్లో సామాన్యులు సమిధలు కావడం! రాజధాని నగరంలోని అగ్నిమాపక ఏర్పాట్లు లేని భవనాలు 2400 కాగా, వాటిలో డీజీపీ ఆఫీసు మొదలు మహానగర సంస్థ ప్రధాన కార్యాలయం దాకా సర్కారీ విభాగాలవే పద్దెనిమిది ఉన్నాయి. నిరుడు హైకోర్టు భవనం పరశురామప్రీతి అయినప్పుడు, సచివాలయంలోనే అగ్నిప్రమాదం జరిగి అంతా కిందుమీదులైనప్పుడూ ప్రజానీకం నివ్వెరపోయింది. సింగపూర్‌ లాంటి దేశాల్లో రెండేళ్లకోసారైనా అగ్నిమాపకశాఖ నివాస గృహాలతోపాటు, వాణిజ్య భవనాల్నీ తనిఖీ చేస్తుంటుంది. ప్రజల భద్రతకు బాధ్యత వహించాలన్న చిత్తశుద్ధి గల యంత్రాంగాల పనితీరు అలా ఉండాలి. మనదగ్గర నిబంధనలు లేవా అంటే- లెక్కకు మిక్కిలి. వాటిని అమలుచేయడానికి నియుక్తులైన వారి సంఖ్యా తక్కువకాదు. అవినీతికి ఆలవాలంగా మారిన విభాగాల్లో ల్యాండ్‌ రెవిన్యూ అగ్రస్థానంలో ఉందని, పురపాలక, పట్టణాభివృద్ధి శాఖలూ దాని వెన్నంటే ఉన్నాయన్న సర్కారీ ఒప్పుకోలు సాక్షిగా లోపించింది చిత్తశుద్ధి, ప్రకోపించింది కాసుల కక్కుర్తి! భవన నిర్మాణ నాణ్యత, వాటి ఆవాసయోగ్యతలపై ఆర్కిటెక్ట్‌, స్ట్రక్చరల్‌ డిజైనర్‌, నిర్మాణదారుల నుంచి హామీ పొంది లోటుపాట్లకు వారిని బాధ్యుల్ని చేయాలని హైకోర్టు ఆదేశించింది. ఎత్తుతో నిమిత్తం లేకుండా ప్రజలు పెద్దసంఖ్యలో వస్తూ వెళుతూ ఉండే భవనాల విషయంలో ప్రమాద నియంత్రణకు ప్రత్యేక జాగ్రత్తలు అవసరమని గ్రేటర్‌ అధికారగణానికి తాజాగా తెలిసొచ్చింది. నిపుణుల కమిటీ వేసి, నెలరోజుల్లో నివేదిక రాబట్టాలన్నది ఇప్పటి నిర్ణయం. అమలు ఎప్పటినుంచో అడగకపోవడమే ఉత్తమం! 
