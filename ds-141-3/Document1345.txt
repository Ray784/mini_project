శాంతి నెలకొనాలి!
వూహాతీతంగా ప్రజ్వరిల్లిన ఉద్రిక్తతలతో కొన్ని వారాలుగా రాష్ట్రం అట్టుడుకుతోంది. సమైక్య, వేర్పాటువాదాల అడకత్తెరలో పోకచెక్కలా నలుగుతున్న రాష్ట్రంలో- భావోద్వేగ ఉద్యమాల సెగలు పొగలు ఎప్పుడు ఎలా ఉపశమిస్తాయో తెలియని దుస్థితే ఇన్నాళ్లూ రాజ్యమేలింది! 'తెలంగాణ రాష్ట్ర ఏర్పాటు ప్రక్రియ ప్రారంభిస్తాం' అంటూ డిసెంబరు తొమ్మిదిన కేంద్ర హోంశాఖమంత్రి చిదంబరం చేసిన కీలక ప్రకటన దరిమిలా- తెలంగాణలో ఆందోళన ఉపశమించగా, సీమాంధ్రల్లో సమైక్య ఉద్యమం రెక్కవిప్పడం తెలిసిందే. హోంమంత్రి ప్రకటన వెలువడ్డ ఇరవైనాలుగ్గంటల్లోగా ప్రధాన పార్టీలకు చెందిన వందమందికిపైగా సీమాంధ్ర ఎమ్మెల్యేలు రాజీనామాలు సమర్పించడం కనీవినీ ఎరుగనిదే. అప్పటినుంచి విశ్వవిద్యాలయాలు మూతపడి సీమాంధ్ర జిల్లాలన్నింటా ఒకటే సమైక్య దీక్షల అలజడి. సీమాంధ్ర నేతల ఒత్తిడికి తలొగ్గి తెలంగాణ ప్రకటనపై ఏ మాత్రం బెసిగినా- మూకుమ్మడి రాజీనామాలతో రాజ్యాంగ సంక్షోభం తామూ సృష్టిస్తామన్న తెరాస హెచ్చరికల నేపథ్యంలో వాతావరణం మరింత ఉద్రిక్తభరితమైంది. ఈ పరిస్థితుల్లో అక్కడా ఇక్కడా ఆందోళనలను ఉపశమింపజేసే బాధ్యత కేంద్రానిదేనని రోశయ్య ప్రభుత్వమూ తన పరిమితుల్ని స్పష్టీకరించింది. అందరికీ ఆమోదయోగ్యంగా మలి ప్రకటన ఉంటుందని కాంగ్రెస్‌ అధిష్ఠానం వారం క్రితమే అభయమిచ్చినా దాని రూపురేఖలపైనే సర్వత్రా ఉత్కంఠ! 'హోంశాఖ ప్రకటన తరవాత రాష్ట్రంలో పరిస్థితి మారిందని, పలు రాజకీయపక్షాలు ఈ అంశం మీద చీలిపోయా'యని కేంద్రం తాజాగా ప్రకటించింది. 'విస్తృత సంప్రతింపులకు వీలుగా అన్నిచోట్లా ఆందోళనలను విరమించా'లని కేంద్రం విజ్ఞప్తి చేస్తోంది. రాష్ట్రంలో, దేశంలో ఏం జరగాలన్నా దానికో ప్రజాస్వామ్య ప్రక్రియ ఉంది. అన్నిచోట్లా ఆవేశకావేషాలు తగ్గుముఖం పట్టి, శాంతియుత పరిస్థితులు నెలకొంటే తప్ప ఏ ప్రజాస్వామ్య ప్రక్రియ అయినా సజావుగా పట్టాలకెక్కదు. కేంద్ర ప్రకటనలోని అర్థ తాత్పర్యాలు తెలుసుకొని అందరూ ఆందోళనల్ని విరమించాలి! 
ప్రత్యేక తెలంగాణపై నవంబరు 29న కేసీఆర్‌ తలపెట్టిన నిరశన దీక్ష, దాన్ని వెన్నంటి సాగిన విద్యార్థుల ఆందోళన సందర్భంగా అభాగ్యులెందరో ఆవేశంతో ఆత్మ బలిదానాలకు పాల్పడ్డారు. సీమాంధ్రల్లోనూ అదే వ్యధ. సమైక్య భావనలకు తూట్లు పొడుస్తున్నారంటూ నిరసనలు, ఆమరణదీక్షలు, హింసోద్వేగాల వెల్లువ! అటూ, ఇటూ అందరూ మాట్లాడుతున్నారు. కానీ ఎవరిమాటా ఎవరూ వినరు. ఎట్టి పరిస్థితుల్లోనూ వెనక్కి తగ్గరాదన్న ఇరువర్గాల ధోరణితో- రాష్ట్రంలో ప్రమాదకర ప్రతిష్టంభన నెలకొంది. డిసెంబరు తొమ్మిదిన- తెల్లవారితే కేసీఆర్‌ ఆరోగ్యం విషమించి, విద్యార్థుల ర్యాలీ హింసాత్మకమై భయానక పరిస్థితులు నెలకొంటాయన్న నిఘా నివేదికల హెచ్చరికల మేరకు, పరిస్థితుల్ని కుదుటపరచడమే లక్ష్యంగా కేంద్రం 'ప్రత్యేక' ప్రకటన వెలువరించింది. 'కరవమంటే కప్పకు కోపం- విడవమంటే పాముకు కోపం'లాంటి ఇప్పటి సంకటస్థితిలో రాష్ట్ర ప్రజలందరి మనోభావాల్ని మన్నించేలా కేంద్రం భారీ కసరత్తే చేసింది. తెలంగాణపై విస్తృతస్థాయి సంప్రతింపులు సాగాల్సి ఉందని అందుకు వీలుగా శాంతి పునరుద్ధరణ జరగాలనీ చిదంబరం తాజా ప్రకటన పిలుపిస్తోంది. పార్టీగత బంధనాల్ని తెంచుకొని ప్రజా ప్రతినిధులంతా స్థానిక జన మనోభావాలకు అనుగుణంగా ఎలుగెత్తుతున్న తరుణంలో- పార్టీలకూ వారికీ అంతరాలు తొలగేలా అంతర్గతంగానూ చర్చల ప్రక్రియ మొదలుకావాలి. అది జరగాలంటే కేంద్రప్రభుత్వం అభిలషిస్తున్నట్లు మొదట అన్ని స్థాయుల్లోనూ ఆందోళనలు పూర్తిగా ఉపశమించి శాంతి నెలకొనాలి! 

వేర్పాటు వాదన, సమైక్య భావన రెండూ ప్రజాస్వామ్యబద్ధమైనవే. ప్రజల భావోద్వేగాలతోనూ గట్టిగా ముడివడినవే! ఇలాంటి అంశాల్లోనే పార్టీలు రాజనీతిజ్ఞతతో విషయాల్ని అవలోకించాలి. పార్టీ అంతర్గత వేదికలమీద కూలంకషంగా చర్చించాలి. మంచి చెడులను వివరించి జనసామాన్యాన్నీ జాగృతపరచాలి. అదీ ప్రజాస్వామ్యబద్ధమైన రాజకీయ ప్రక్రియ. భిన్న ఆలోచనలు కలబోసుకొని బంగరు భవిష్యత్తును దిద్దుకోవాలంటే- ఏ స్థాయిలోనూ తొందరపాటుకు తావుండకూడదు. 'సంబంధిత అన్ని వర్గాలతోనూ తగిన చర్చలు, ఏకాభిప్రాయ సాధన, సరైన సమయంలో ప్రత్యేక తెలంగాణ ఏర్పాటు పరిశీలన'- ఇదీ అయిదేళ్ల క్రితంనాటి యు.పి.ఎ. కనీస ఉమ్మడి ప్రణాళికలోని ముఖ్యాంశం. ఆ మూడు ముక్కల్లో ఏ ఒక్కదాన్నీ కాంగ్రెస్‌ సక్రమంగా నెరవేర్చలేదన్నది నిష్ఠుర సత్యం. ప్రత్యేక, సమైక్య భావాల ఉరవడి కాంగ్రెస్‌ సహా పార్టీలన్నింటినీ నిలువునా చీల్చేసి- రాష్ట్ర అసెంబ్లీ అస్తిత్వాన్నే ప్రశ్నార్థకం చేశాక కదా పరిస్థితి తీవ్రత అందరికీ బోధపడింది! అసెంబ్లీలో తీర్మానమూ కేంద్ర హోంమంత్రి తొలి ప్రకటనలో భాగమైనా- రాష్ట్రంలో పరిస్థితి మారిపోయిందని, సంప్రతింపుల ప్రక్రియలో సంబంధితులందరికీ చోటుపెట్టేందుకు కేంద్రం చర్యలు తీసుకుంటుందనీ చిదంబరం చాటుతున్నారు. తెగేదాకా లాగితే తెగటారిపోయేవి మొత్తం రాష్ట్రం ప్రయోజనాలు, దుర్భర అవస్థలపాలయ్యేది సామాన్య జనాలే కాబట్టి- శాంతియుత పరిస్థితుల పరికల్పన నేటి అవసరం. మావో జెడాంగ్‌ చెప్పినట్లు- వేయి పూలు వికసించనీ, వేయి ఆలోచనలు సంఘర్షించనీ! 
