జనం కళ్లకు గంతలు!
'భారతావని రత్నగర్భ; భారతీయులే నిరుపేద'లన్నది ఆంగ్లేయుల కాలంనాటి మాట. దేశ స్వాతంత్య్రం దరిమిలా అరవయ్యేళ్లక్రితమే అధికారం చేతులు మారినా, జాతి సంపద దోపిడి ఆగిందీ లేదు, పేదరికం మలిగిందీ లేదు. నేటికీ 40కోట్ల మందికిపైగా నిర్భాగ్యులు తిండీతిప్పలకు అలమటిస్తున్న దేశంనుంచి అక్రమంగా విదేశీ బ్యాంకులకు తరలిపోయిందంటున్న నల్లధన రాశి అంచనా మొత్తం రూ.72లక్షల కోట్లు! అన్నిరకాల అవినీతికీ తల్లివేరైన రాజకీయం స్వాహాస్వామ్యాన్ని బాగా ఒంటపట్టించుకొంది. అధికార కేంద్రాలన్నీ తరతమ భేదాలతో ధనయజ్ఞ వాటికలవుతున్నాయి. ఈ దురవస్థకు విరుగుడుగా- దేశ ప్రధాని చేతులమీదుగా సరికొత్త ప్రవర్తన నియమావళి వెలుగు చూసింది. కేంద్రమంత్రులు, దేశవ్యాప్తంగా అన్నిరాష్ట్రాల ముఖ్యమంత్రులు, మంత్రులు ప్రతిఏటా ఆగస్టు 31లోగా అంతక్రితం సంవత్సరానికి సంబంధించి తమ ఆస్తిఅప్పుల పట్టీని క్రమంతప్పక సమర్పించాలన్నది అందులో ఒకటి. మంత్రులెవరూ కుటుంబ వ్యాపారాల్లో ప్రత్యక్ష ప్రమేయం కలిగి ఉండరాదన్నది మరొకటి. ఆస్తిపాస్తులతోపాటు తమ వ్యాపార ప్రయోజనాల విషయాల్నీ తప్పక వెల్లడించాలంటున్న నియమావళి- కానుకలు స్వీకరించరాదనీ, ఏ విధమైన విరాళాలూ సేకరించరాదనీ లక్ష్మణరేఖలు గీస్తోంది. మంత్రుల కుటుంబసభ్యులు ఎవరూ కూడా ప్రభుత్వరంగ సంస్థలతో వ్యాపార లావాదేవీల్లో పాల్పంచుకోరాదంటూ, అమాత్య పదవీ బాధ్యతలు చేపట్టాక ఎవరూ కొత్త వ్యాపారాలు ప్రారంభించరాదని నియమావళి స్పష్టీకరిస్తోంది. ఈ నిబంధనావళికి చట్టబద్ధత లేకున్నా, దానికి దేశవ్యాప్తంగా అమాత్యశ్రేణుల కట్టుబాటును ప్రధానమంత్రి, కేంద్ర హోంమంత్రి పర్యవేక్షిస్తారని చెబుతున్నారు. తినమరిగిన నోళ్లకు చిక్కాలు బిగించడం, సమకాలీన రాజకీయాల్లో నైతిక విలువలకు గొడుగుపట్టడమే లక్ష్యమైతే- ఈ నిబంధనావళి ఎందుకూ కొరగాదు. పటిష్ఠ చర్యల వూసెత్తకుండా పరమాదర్శాల వల్లెవేతకే పరిమితం కావడం- ప్రొఫెసర్‌ మన్మోహన్‌సింగ్‌కే చెల్లు! 
అయిదేళ్ల క్రితం తొలిసారి అధికారానికి వచ్చినప్పుడు ప్రథమ ప్రధాని బాణీ పుణికిపుచ్చుకొని- ప్రజలకు హక్కులు, అధికారులకు బాధ్యతలు బదలాయించాలంటూ మన్మోహన్‌సింగ్‌ ముఖ్యమంత్రులకు లేఖ రాశారు. నాటి ఆదర్శం ఎంతవరకు ఆచరణకు నోచుకొంది? మలివిడత అధికారం దఖలుపడ్డాక- చట్టబద్ధంగాని నియమావళి అనే చీపురుపుల్లతో అవినీతి కశ్మలాన్ని సాంతం వూడ్చిపారేయాలన్న సంకల్పం ఆయన మదిలో మెదిలింది. ఆ నైతిక సూత్రావళినే కేంద్ర హోంమంత్రిత్వశాఖ రాష్ట్రాలకు పంపింది. మంత్రాలకు చింతకాయలు రాలవన్నది నడమంత్రపు మంత్రులకు తెలియనిదా? రాజకీయాల్ని ప్రజాసేవారంగంగా పరిగణించి ఆస్తులు అమ్ముకుని ఎన్నికల్లో పోటీపడినవాళ్ల శకం అంతరించింది. తరగని సంపదలు పోగేసుకోవడమే ఏకసూత్ర కార్యక్రమంగా అధికారపీఠాలకు ఎగబాకుతున్న రాజకీయ జలగలతో భారత జనస్వామ్యం లుకలుకలాడుతోంది! ప్రజాప్రతినిధులుగా తమకు హక్కులేతప్ప బాధ్యతలు లేవని జె.ఎం.ఎం. కేసులో అడ్డంగా వాదించిన నాయకగణమూ సిగ్గుపడే స్థాయిలో ఎక్కడికక్కడ అక్రమాలు పోటెత్తుతున్నాయి. చౌతాలా, మధుకోడాలు వేలకోట్లు బొక్కినట్లు ఆరోపిస్తూ దర్యాప్తులు సాగిస్తున్నారు, సరే- వాళ్ల తలదన్నిన నాయకమ్మన్యులవైపు చూపు సారించడం లేదెందుకు? అధికారం చేజిక్కాక, పుత్రరత్నాలతో పుట్టగొడుగుల్లా వ్యాపారాలు పెట్టించి జాతిసంపద కొల్లగొట్టిన ఘనాపాటీల మలిన చరిత తెలిసికూడా మిన్నకున్నారెందుకు? రాజకీయావసరాల కోసం ఎక్కడికక్కడ అవినీతితో రాజీపడుతూ ప్రజాజీవనంలో నైతికత నిలబెట్టడానికంటూ ఎందుకీ వృథాయత్నాలు? ప్రధానమంత్రికి చిత్తశుద్ధి ఉండాలేగాని- అమెరికా, బ్రిటన్ల తరహాలో కట్టుదిట్టమైన శాసనాలు చెయ్యడం కష్టతరం కాదు! 

పార్లమెంటులో ప్రస్తావనలద్వారా తానందించిన 'సేవల'కు వాణిజ్య వర్గాలనుంచి ఫీజులు వసూలు చేసుకొన్న ముద్గల్‌ ఉదంతంలో నాటి చట్టసభ తీవ్రంగా స్పందించింది. ప్రజాస్వామ్యానికే అపచారమంటూ అతగాణ్ని పార్లమెంటునుంచి గెంటేసింది. అలాంటి వ్యవస్థ 'రానురాను రాజుగారి గుర్రం...' సామెత చందంగా తయారైంది. నిరుటి సార్వత్రిక ఎన్నికల్లో 258మంది ఎంపీలు పోటీచేయగా 2004'-09 మధ్యకాలంలో వాళ్ల ఆస్తులు రెట్టింపునుంచి 90రెట్లదాకా పెరిగాయి! ప్రస్తుత లోక్‌సభలో ఎంపీల ఆస్తుల విలువ మూడువేలకోట్ల పైచిలుకని గణాంకాలు చాటుతున్నాయి. అధికారం అవినీతికి పర్యాయపదమైపోగా దేశంలో ధనస్వామ్యం పగలబడుతోంది! తనకు ప్రత్యక్షంగా లేక పరోక్షంగా సంబంధం ఉన్న సంస్థలకు ప్రభుత్వంనుంచి ఎలాంటి ఆర్డర్లు ఇప్పించడానికి ఎంపీలు ప్రయత్నించరాదనీ, తమకు ప్రభుత్వం కేటాయించిన ఇళ్లను అద్దెలకిచ్చి ఆర్థిక ప్రయోజనాలు పొందరాదనీ దుర్గాబాయి దేశ్‌ముఖ్‌ రూపొందించిన పన్నెండు సూత్రాల నియమావళికి పురిట్లోనే సంధికొట్టింది. అమెరికా, బ్రిటన్‌, ఆస్ట్రేలియాలాంటివి సభ్యుల ప్రవర్తన నియమావళిని ఏనాడో క్రోడీకరించి, అవసరానుగుణంగా పదునుపెట్టుకొంటూ అరాచక పోకడలకు అడ్డుకట్ట వేస్తుంటే- ఇక్కడంతా పాలకుల ఇష్టారాజ్యం! చరిత్రాత్మక చట్టమంటూ సమాచార హక్కును ప్రజలకు అందించినా, కేంద్రమంత్రుల ఆస్తిపాస్తుల వివరాలు ఆ చట్ట పరిధిలోకి రావంటూ ప్రధానమంత్రి కార్యాలయమే ఆ మధ్య తీర్మానించడం విడ్డూరం! ఇలాంటి తలాతోకా లేని రక్షణలతో ఉన్నతస్థానాల్లో అవినీతిని పొదుగుతున్న పెద్దలు, నైతిక నిబంధనావళి పేరిట జనం కళ్లకు గంతలు కట్టాలనుకొంటున్నారు. అన్నిస్థాయుల్లో అవినీతిని ప్రక్షాళించాలంటే, ఉక్కు సంకల్పం కావాలి- ఉపన్యాసాలు కాదు! 
  
 
 
 
 
 
 
 
 
 
 
  
 