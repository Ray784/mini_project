కరి మింగిన వెలగపళ్లు
'ఇండియా దటీజ్‌ భారత్‌...' (ఇండియా అనగా భారత్‌...) అంటూ రాజ్యాంగంలో రాసుకొన్న దాన్నిబట్టి నామధేయాలు రెండైనా దేశం ఒక్కటే. జాతి ప్రగతి ప్రస్థానానికి దివిటీ పడుతూ ఇండియా వెలిగిపోతుంటే, కొరతల కోమాలో కొట్టుమిట్టాడుతున్న గ్రామీణ భారత్‌పై పరచుకొంది చీకటే! సమతులాభివృద్ధి సాధించలేని పది పంచవర్ష ప్రణాళికలు దశాబ్దాలుగా నగరాలు, గ్రామాలమధ్య అభివృద్ధి అంతరాల్ని ఇంతలంతలు చేసి పెను అగాధాన్నే సృష్టించాయి. అభివృద్ధికి అవసరమైన మౌలిక వసతులు పూజ్యమై కునారిల్లుతున్న గ్రామసీమల్లో జవసత్వాలు నింపే కార్యాచరణకు లోగడ ఎన్‌.డి.ఎ., ఇప్పుడు యు.పి.ఎ. ప్రభుత్వాలు ఘనసంకల్పం చెప్పుకొన్నాయి. పల్లెపట్టులకు వేలకోట్ల రూపాయల నిధుల ప్రవాహాన్ని వరదలెత్తిస్తున్నట్లు కేంద్రంలోని పాలకులు బడ్జెట్‌ గణాంకాలు వండివారుస్తున్నా- గ్రామీణ భారతం తెరిపినపడటం లేదన్నది బాధాకర వాస్తవం! గ్రామీణాభివృద్ధికి రూ.40వేలకోట్ల నిధులు మంజూరు చేశామనీ- పల్లెల్లో ఆరోగ్యం, విద్యుత్‌, రోడ్లు, ఇతర మౌలిక వసతుల ఏర్పాటుకోసం రాష్ట్రాలు వాటిని సక్రమంగా వ్యయీకరించాలనీ ప్రణబ్‌ ముఖర్జీ తాజాగా పిలుపిచ్చారు. ఇన్నేళ్లలో గ్రామీణాభివృద్ధి నిధులు ఒక్కముక్కలో చెప్పాలంటే- కరి మింగిన వెలగపళ్లు! భారతీయాత్మ గ్రామాల్లోనే ఉందన్న మహాత్మాగాంధీ, పంచాయతీయే కేంద్రంగా పూర్ణస్వరాజ్య భావనను ప్రకటించారు. అట్టడుగుస్థాయిలో ప్రజాస్వామ్య యంత్రాంగం బలపడితే, జవాబుదారీతనం పెరిగి పల్లెల్లో అభివృద్ధి కొత్తరేకులు విచ్చుకొంటుందని బాపూజీ విశ్వసించారు. అందుకు పూర్తిభిన్నంగా, దశాబ్దాలుగా ఒకే మూసలో కొనసాగుతోంది మన ప్రణాళికల పంథా. దానివల్ల చెప్పుకోదగ్గ ప్రయోజనం ఒనగూడటం లేదని తెలిసి కూడా దిద్దుబాట్లకు సమకట్టని నేరం దేశాన్నేలుతున్న పాలకులదే- నిస్సంశయంగా! 
ప్రతి పౌరుడి జీవించే హక్కుకు భారత రాజ్యాంగం భరోసా ఇస్తోంది. ఈ గడ్డపై కనుతెరిచే ప్రతి పసిగుడ్డు ఆయుర్దాయం- అతనెక్కడ పుట్టాడన్నదానిపైనే ఆధారపడుతోందంటే, రాజ్యాంగ హక్కుకు దక్కుతున్న మన్నన ఏపాటి? మహమ్మారి రోగాలనుంచి భావితరాల్ని కాపాడటానికి ప్రభుత్వం ఉచితంగా టీకాలు ఇస్తున్నా నలభైశాతానికిపైగా చిన్నారులకు అవి చేరడమే లేదు. 80శాతం వైద్యులు, మూడొంతుల వైద్యశాలలు, 60శాతం ఆసుపత్రులు పట్టణాలకే పరిమితమైపోగా, పల్లెల్లో ప్రజారోగ్యం- రుజాగ్రస్త అనాథ శిశువు! గ్రామాల్లో సరైన విద్య లేదు, వైద్యం లేదు, మంచినీటి సౌకర్యం లేదు, సరైన రోడ్లు లేవు, విద్యుత్తు లేదు, టెలిఫోన్లద్వారా అనుసంధానం లేదు- ఇలా చెప్పుకొంటూపోతే, ఈ కొరతల చిట్టాముందు కొండవీటి చాంతాడు కూడా కురచే. ఆరు, ఎనిమిది పంచవర్ష ప్రణాళికల్ని సమగ్ర గ్రామీణాభివృద్ధికి అంకితం చేశాక కూడా- ఎక్కడ వేసిన గొంగడి అక్కడే. గ్రామీణాభివృద్ధే ఈ దశాబ్దపు తిరుమంత్రం కావాలని ప్రధానిగా వాజపేయి ఉపదేశిస్తే, అదే మాటల్ని తమదైన బాణీలో యు.పి.ఎ. పాలకులు మన్మోహనంగా వినిపించారు. 'ఉపాధి కల్పన, పేదరిక నిర్మూలన, అందరికీ కూడు, గూడు- ఇవే అభివృద్ధికి అర్థం పరమార్థం' అని 2004 జూన్‌లోనే ప్రకటించిన ప్రధాని, గ్రామీణ భారతానికి సరికొత్త క్రాంతిపథాన్ని నిర్దేశించారు. భారత్‌ నిర్మాణ్‌ ద్వారా గ్రామసీమల్లో మౌలికవసతుల పరికల్పనకు నిర్దిష్ట కాలావధి ప్రణాళికను నిర్దేశించారు. అవే లక్ష్యాల్ని రెండోపర్యాయం ప్రధానమంత్రిగానూ ఆయనే పునరుద్ఘాటించాల్సి రావడాన్నిబట్టి తేలిందేమిటి? ఎక్కడిదక్కడే ఉంచి ఎల్లమ్మ ఇల్లు అలికిన చందంగా వెలగబెట్టే నిర్వాకాలవల్ల ఫలితం పూజ్యమని; జవాబుదారీతనం మచ్చుకైనా లేని జమానాలో జనం సొమ్ము అవినీతి మోతుబరుల బొజ్జలు పెంచుతుందనీ! 

'గ్రామీణాభివృద్ధి పేరిట ఏటా కేటాయిస్తున్న రూ.17వేలకోట్లను గరిష్ఠ ప్రయోజనదాయకంగా మనం వ్యయీకరిస్తున్నామా'- ప్రధాని మన్మోహన్‌సింగ్‌ ముఖ్యమంత్రుల సదస్సులో అయిదేళ్లక్రితం సంధించిన ప్రశ్న అది. మహాత్ముడి ఆదర్శాన్ని, చైనా అభివృద్ధి నమూనాను ప్రస్తావించి అన్యాపదేశంగా మన్మోహన్‌ సెలవిచ్చింది- పంచాయతీరాజ్‌ పటిష్ఠీకరణ ద్వారా గ్రామీణాభివృద్ధి లక్ష్యాల్ని సాధించాలని! అభివృద్ధి చెందిన దేశాలన్నీ గ్రామసీమల్ని మౌలిక వసతులతో పరిపుష్టంచేసి అభివృద్ధిలో వాటి భాగస్వామ్యాన్ని ఇతోధికం చెయ్యడంద్వారానే అద్భుతాలు సాధించాయి. అదేపని ఇండియాలో చెయ్యాలంటే- పట్టుబట్టిమరీ ఏలికలు పంచాయతీల్ని భ్రష్టుపట్టించిన పాపం గ్రామసీమలకు పెనుశాపమవుతోంది. గ్రామీణ ఉపాధి హామీకింద మూడున్నరేళ్లలో కేంద్రం రాష్ట్రాలకు అక్షరాలా అరలక్ష కోట్లు బదలాయించింది. వలసల్ని నిరోధించి శ్రామికులకు ఉపాధి చూపించే ఈ పథకం, గ్రామాల్లో శాశ్వత సదుపాయాల నిర్మాణం రీత్యానూ ఉభయ తారకమైనదనడం నిస్సందేహం. సామాజిక తనిఖీలు జరిగిన ప్రతిచోటా బయటపడుతున్న అక్రమాలు, సోనియా కుటుంబీకుల పేరిట జాబ్‌కార్డులు, కళ్లకు కనబడని పనులు... అవినీతి జలగల నిధుల దాహానికి ఆనవాళ్లు! ప్రధానమంత్రి గ్రామ సడక్‌ యోజనకు రూ.18,500కోట్లు, మంచినీటి పరికల్పనకు రూ.8,000కోట్లు, స్వర్ణజయంతి గ్రామ స్వరోజ్‌గార్‌ యోజనకు రూ.2,350కోట్లు- ఇన్నిన్ని వేలకోట్ల ప్రజాధనానికి జవాబుదారీ ఎవరు? 'నిధులున్నాయి... జాగ్రత్తగా వాడుకొని గ్రామీణాభివృద్ధిని సాకారం చెయ్యండి' అనే పిలుపులతోనే తన బాధ్యత తీరిపోయిందని కేంద్రం భావించడమే తెస్తోంది అసలైన చేటు! నిధుల వ్యయీకరణ, అంతిమ ఫలితాలకు రాష్ట్రాలను కట్టుదిట్టంగా జవాబుదారీ చెయ్యడం నేటి అవసరం. అవినీతిని రాజ్యాంగద్రోహంగా పరిగణించి కఠినశిక్షల కొరడా ఝళిపిస్తే తప్ప గుణాత్మకమార్పు అసాధ్యం! 
  
 
 
 
 
 
 
 
 
 
 
  
 
 
