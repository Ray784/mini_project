
సానియాపై హంతుచోవా విజయం

ఆస్ట్రేలియన్‌ ఓపెన్‌ చాంపియన్‌ మారియా షరపోవా, నిరుటి చాంపియన్‌ డేనియేలా హంతుచోవా, రెండవ సీడ్‌ స్వెత్లానా కుజ్నెత్సోవా విభిన్న రీతులతో విజయాలు సాధించి ఇండియన్‌ వెల్స్‌లో పసిఫిక్‌ లైఫ్‌ ఓపెన్‌ క్వార్టర్‌ ఫైనల్స్‌కు చేరుకున్నారు. 2006లో ఇండియన్‌ వెల్స్‌ టెన్నిస్‌ గార్డెన్‌లో విజేత అయిన నాలుగవ సీడ్‌ షరపోవా ఈ సీజన్‌లో తన విజయ పరంపరను కొనసాగిస్తూ మంగళవారం తన ప్రీ క్వార్టర్‌ఫైనల్స్‌ ప్రత్యర్థి యుక్రేనియా క్రీడాకారిణి అలోనా బొండారెంకోపై గెలిచింది. అయితే, ఈ విజయానికి షరపోవా ఎంతో శ్రమ పడవలసి వచ్చింది. షరపోవా 62, 57, 64తో గెలించింది. ఇక రెండు సార్లు చాంపియన్‌ హంతుచోవా మంగళవారం తొలి మ్యాచ్‌లో భారత టెన్నిస్‌ మేటి సానియా మీర్జాను 61, 76తో ఓడించింది. కుజ్నెత్సోవా 62, 63తో 17 సంవత్సరాల డెన్మార్క్‌ క్రీడాకారిణి కరోలిన్‌ వొజ్నియాకిపై గెలిచింది. బొండారెంకోతో మ్యాచ్‌లో 20 సంవత్సరాల షరపోవా పొరపాట్లతో రెండవ సెట్‌ను చేజార్చుకున్న తరువాత మూడవ సెట్‌లో తొమ్మిదవ గేమ్‌లో ఆమె సర్వీస్‌ను బ్రేక్‌ చేసింది. షరపోవా మూడు గంటల లోపలే విజయాన్ని నమోదు చేసుకున్నది. ఇక సానియా మీర్జాతో పోటీలో హంతుచోవా గట్టి ప్రతిఘటననే ఎదుర్కొన్నది. చివరికి గంటా 55 నిమిషాలలో గెలిచి షరపోవాతో క్వార్టర్‌ ఫైనల్‌ పోటీకి రంగం సిద్ధం చేసుకున్నది. మహిళల సింగిల్స్‌లో మరొక మ్యాచ్‌లో మూడవ సీడ్‌ సెర్బ్‌ జెలీనా జాన్‌కోవిచ్‌ 63, 63తో స్పానియార్డ్‌ అనాబెల్‌ గారిగ్వెస్‌ను ఓడించింది. 

పేస్‌, హాన్లీ జంట ఓటమి 

పురుషుల డబుల్స్‌ క్వార్టర్‌ ఫైనల్స్‌లో భారతీయుడు లియాండర్‌ పేస్‌, ఆస్ట్రేలియన్‌ పాల్‌ హాన్లీ జంట పరాజయం పొందింది. మూడవ సీడ్‌ డేనియల్‌ నెస్టర్‌ (కెనడా), నెనాడ్‌ జిమోన్‌జిక్‌ (సెర్బియా) 62, 61తో ఎనిమిదవ సీడ్‌ పేస్‌, హాన్లీ జంటపై సునాయాసంగా విజయం సాధించారు. పురుషుల సింగిల్స్‌లో ప్రపంచ నంబర్‌ వన్‌ స్విస్‌ రోజర్‌ ఫెదరర్‌ సునాయాసంగా గెలుపొందగా రష్యన్‌ నికొలాయ్‌ దవిదెంకో పరాజితుడయ్యాడు. దవిదెంకో పసిఫిక్‌ లైఫ్‌ ఓపెన్‌ టోర్నీలో పరాజయం పొందిన ఉన్నత స్థాయి సీడ్‌ అయ్యాడు. మూడు సార్లు చాంపియన్‌ టాప్‌ సీడ్‌ ఫెదరర్‌ 61, 61తో ఫ్రెంచ్‌ క్రీడాకారుడు నికొలాస్‌ మహుత్‌ను కేవలం 53 నిమిషాలలో చిత్తు చేశాడు. నాలుగవ సీడ్‌, ప్రపంచ నంబర్‌ 4 దవిదెంకో 36, 26తో అమెరికన్‌ మార్దీ ఫిష్‌ చేతిలో 75 నిమిషాలలో ఓడిపోయాడు. నాలుగవ రౌండ్‌లో ఫిష్‌ ఆస్ట్రేలియన్‌ లీటన్‌ హెవిట్‌తో తలపడతాడు. హెవిట్‌ మూడవ రౌండ్‌లో రష్యన్‌ మైకేల్‌ యూజ్నిని 75, 64తో ఓడించాడు.
 

