దయనీయం వ్యవ'సాయం'
వ్యవసాయ ప్రధాన దేశమైన భారతావనిలో జాతి సౌభాగ్యానికి సేద్యరంగమెంత కీలకమో వ్యూహకర్తలకు వేరెవరూ తెలియజెప్పనక్కర్లేదు. రైతు పచ్చగా ఉంటేనే పల్లెలు పచ్చగా ఉంటాయని, దేశార్థిక రంగమూ జవసత్వాలు పుంజుకొంటుందన్న గంభీర ప్రకటనలకు గౌరవనేతలు ఏనాడూ లోటు రానివ్వడం లేదు. దురదృష్టవశాత్తు, మాటలకు చేతలకు మధ్య అంతరం అగాధమవుతుంటే- పంటపొలాల్లో దిగుబడుల బదులు రకరకాల సమస్యలు, పెను సంక్షోభాలు ఏపుగా పెరుగుతున్నాయి. కేంద్ర గణాంక సంస్థ తాజాగా వెలువరించిన ముందస్తు అంచనాలు ఎలుగెత్తుతున్న చేదునిజమిదే! 1980-85 మధ్య ఆరో పంచవర్ష ప్రణాళిక కాలంలో నమోదైన 5.7శాతం వ్యవసాయాభివృద్ధి రేటును నిపుణులు ఇప్పటికీ అబ్బురంగా ప్రస్తావిస్తుంటారు. దాన్ని పునరావృతం చేసే మాట అలా ఉంచి, కనీసం నాలుగుశాతం వృద్ధిరేటును సేద్యరంగాన సాధించాలన్న లక్ష్యాలూ కొన్నేళ్లుగా నీరు కారిపోతున్నాయి. నిరుడు కేవలం 1.6శాతం; ప్రస్తుత ఆర్థిక సంవత్సరంలో అదీ లేదు. ఇప్పుడు సున్నాకన్నా తక్కువగా వ్యవసాయ వృద్ధిరేటు నమోదు కానుందన్నది కేంద్ర గణాంక సంస్థ జోస్యం. ఈ ఏడాదే కాదు, 2010-11లోనూ ప్రతికూల వృద్ధిరేటు తప్పకపోవచ్చునంటున్న ప్రణాళిక సంఘ సభ్యులు అభిజిత్‌సేన్‌ అంచనా ఆందోళన కలిగిస్తోంది. భారీ రుణమాఫీ, సాగుదారులకు విశేష తోడ్పాటు రూపేణా సుస్థిర సేద్య ప్రగతికి దోహదపడ్డామన్న ఐక్య ప్రగతిశీల కూటమి స్వోత్కర్షలకు ఈ అంచనాలు తూట్లు పొడుస్తున్నాయి. వ్యవసాయరంగాన ఉపాధి, ఉత్పాదకతల విస్తృతికి తోడ్పడని ఏ ఆర్థిక ప్రగతి వ్యూహమైనా సఫలం కాదని రమారమి రెండు దశాబ్దాల క్రితం సంస్కరణల రూపశిల్పిగా చరిత్రాత్మక బడ్జెట్‌ సమర్పిస్తూ ఉద్ఘాటించింది మన్మోహన్‌సింగే. వ్యవసాయంలో లాభదాయకత పెంచే చర్యలు చేపడతామని, దేశవ్యాప్తంగా రైతులందరికీ గిట్టుబాటు ధరలందిస్తామన్న 2004నాటి కాంగ్రెస్‌ పార్టీ మ్యానిఫెస్టో రూపశిల్పీ ప్రస్తుత ప్రధానమంత్రే! ఆరేళ్ల ఏలుబడిలో వట్టిచేతులతో మూరలు వేసిన ఆయన సర్కారే వ్యవ'సాయ' దుర్గతిపై జాతికి బదులిచ్చుకోవాలి. 
శత్రువును తరిమికొట్టే సైనికుడికి, జాతిజనుల ఆకలిని పారదోలే రైతుబిడ్డకు అలనాడు లాల్‌బహుదూర్‌ శాస్త్రి అగణిత ప్రాధాన్యమిచ్చారు. సేద్యరంగాన ఏ సమస్యను పరిష్కరించడంలోనైనా జాగు సహించరానిదంటూ ప్రథమ ప్రధాని నెహ్రూ సైతం భవిష్యత్‌ వ్యూహరచన క్రతువుకు దిశానిర్దేశం చేశారు. అనంతరకాలంలో లెక్కకు మిక్కిలి పథకాలు, కార్యక్రమాలెన్ని రూపుదిద్దుకున్నా వాస్తవిక కార్యాచరణలో ఘోరవైఫల్యాలే దేశ వ్యవసాయరంగాన్ని నేడీ దుర్దశకు దిగజార్చాయన్న ఎం.ఎస్‌.స్వామినాథన్‌ విశ్లేషణ పచ్చినిజం. దేశవ్యాప్తంగా సుమారు పదకొండు కోట్ల రైతుకుటుంబాలు ఏటికి ఎలా ఎదురీదుతున్నాయో సాకల్యంగా అధ్యయనం చేసి, అయిదు విపుల నివేదికలు వెలువరించిన విఖ్యాత శాస్త్రవేత్త స్వామినాథన్‌కు- రైతాంగం కడగండ్ల లోతుపాతులన్నీ కొట్టినపిండి. ప్రోత్సాహక ధరలు, నాణ్యమైన విత్తనాలు, మెరుగైన మౌలిక వసతులు, సాంకేతిక దన్ను చేకూర్చి రైతన్న తెప్పరిల్లేలా చూడాలంటున్న ఆయన సరికొత్త సిఫార్సులోనూ ప్రగాఢ ఆవేదన వ్యక్తమవుతోంది. సరైన దిద్దుబాటు చర్యల సంగతి దేవుడెరుగు- దేశవ్యాప్తంగా పంటపొలాల విస్తీర్ణం కుదించుకుపోతున్నదంటూ కేంద్ర గ్రామీణాభివృద్ధి మంత్రిత్వశాఖ సముఖానికి చేరిన నివేదిక, నడుస్తున్న చరిత్రకు అద్దంపడుతోంది. పారిశ్రామికీకరణ పేరిట అడ్డగోలు భూసేకరణ ఒకవంక, ఆనవాయితీగా అవ్యవస్థ పీడ మరోపక్క- వ్యవసాయ వృద్ధిరేటు నానాటికి తీసికట్టు కావడానికి యథాశక్తి పుణ్యం కట్టుకుంటున్నాయి. 

ఒకప్పుడు తిండిగింజలకోసం విదేశీ దిగుమతులపై ఆధారపడాల్సి వచ్చిన దుర్గతిని హరిత విప్లవంతో అధిగమించిన మనదేశం కొన్నాళ్లుగా మళ్లీ లోటు పాలబడుతోంది. మియన్మార్‌, టర్కీ, టాంజానియాలాంటి దేశాలనుంచీ వివిధ దిగుమతులకు వెంపర్లాడే దుర్దినాలు దాపురించడం- ఆహార భద్రతపై కోటలు దాటే ఏలికల మాటల నిరర్థకతను చాటుతోంది. దేశీయ అవసరాలు, ఎగుమతి అవకాశాలకు దీటుగా ఎప్పటికప్పుడు ఇనుమడించాల్సిన దిగుబడులు ఎందుకు ఈసురోమంటున్నాయి? కనీసం 20కోట్ల మంది భారతీయులకు ఆహార భద్రత కొరవడిందంటున్న పలు అధ్యయనాలు, అన్నదాతల్ని బలవన్మరణాలకు ప్రేరేపిస్తున్న దుర్భర స్థితిగతులు స్పష్టీకరిస్తున్నదేమిటి? ఆకలి ముప్పు, ఆహార ధాన్యాల ధరల పెరుగుదల, పౌష్టికాహార లోపాల ప్రాతిపదికన పొరుగున నేపాల్‌, పాకిస్థాన్‌ కన్నా మనదేశం దిగనాసి! సేద్యం గిట్టుబాటు కాకపోవడం, కమతాలు చేజారడం, సాగు వ్యయం ఇంతలంతలు కావడంవల్లే తలసరి ఆహార లభ్యత సన్నగిల్లిపోతోందని ప్రపంచ ఆరోగ్య సంస్థే ధ్రువీకరించింది. ప్రపంచంలో ప్రతి నాలుగో రైతూ భారతీయుడే. సగటు రైతుకు సకాలంలో రుణం, హేతుబద్ధ ప్రతిఫలం దక్కేలా చూస్తూ లాభదాయక వ్యవసాయానికి మేలుబాటలు పరవడమెలాగో ఆచరణీయ ప్రణాళికలు పొందుపరచిన స్వామినాథన్‌ అధ్యయన నివేదికలపై ఇంత మందాన దుమ్ము పేరుకుపోతోంది. మేలిమి సిఫార్సులకు ఆచరణ భాగ్యం కల్పించి- రైతాంగానికి అవసరమైన వసతులన్నీ సమకూర్చడమనేది, వాళ్లనేదో ఉద్ధరించడమేమీ కాదు. రైతు అభ్యున్నతే జాతి జీవన భద్రత! ఈ స్పృహతో పరపతి సౌకర్యాల విస్తరణ మొదలు అర్థవంతమైన బీమా, వ్యవసాయ ఉత్పాదనల మార్కెటింగ్‌ వరకు భిన్న అంచెల్లో పరస్పర సమన్వయంతో కేంద్ర, రాష్ట్రప్రభుత్వాలు చేయాల్సింది ఎంతో ఉంది. ప్రధానమంత్రి ఇదివరలోనే అంగీకరించినట్లు- రైతులు స్థితిమంతులు కానిదే దేశం సుసంపన్నం కాలేదు. ఈ నెలలో వెలుగు చూడనున్న బడ్జెట్‌ ప్రతిపాదనల్లోనైనా ఆ దిశగా ఎన్నదగ్గ ముందడుగు పడుతుందా? 
