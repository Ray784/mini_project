ఎవరి కళ్లు కప్పడానికి?
రాజ్యాంగ యంత్రాంగాన్నే దోపిడి సాధనంగా మార్చి వేలకోట్ల రూపాయల జాతి సంపదను కబళించిన వైపరీత్యం భారత రాజకీయ చరిత్రలో ఉందా? ఉక్కు కర్మాగారమనే గడ్డిపెయ్యను చూపెట్టి కామధేనువు లాంటి సహజ వనరుల్ని యథేచ్ఛగా కొల్లగొడుతూ సాగిపోతోంది ఓబుళాపురం దందా! కాంగ్రెస్‌ అధ్యక్షురాలు సోనియాగాంధీని బళ్లారిలో ఓడించడానికి శక్తియుక్తులన్నీ ఒడ్డి విఫలమైన వ్యక్తి గాలి జనార్దనరెడ్డి. 2005లో ఇనుప ఖనిజంపై టన్నుకు వంద రూపాయల సెస్సును వై.ఎస్‌.ప్రభుత్వం విధిస్తే- ఏటా రూ.63కోట్ల వ్యయభారం మోయాల్సి వస్తుందంటూ గాలి సోదరుల సంస్థ న్యాయపోరాటానికి సిద్ధపడింది. దరిమిలా రెండేళ్లకు- నేను వై.ఎస్‌. 'కుటుంబ సభ్యుణ్ని' అని గాలి స్వయంగా ప్రకటించే స్థాయిలో వారి మధ్య కొత్త 'బంధం' ముడివడింది. దాని ఫలితమే, రూ.20వేలకోట్లతో కోటి టన్నుల సామర్థ్యంగల ఉక్కు కర్మాగారాన్ని కడపలో ఏర్పాటుచేసే ప్రతిపాదన. ఆ వంకన- ఆరుకోట్ల 60లక్షల టన్నుల ఇనుప ఖనిజం నిల్వలున్నట్లు అంచనా కట్టిన గనుల్ని గాలి సోదరులకు వై.ఎస్‌.సర్కారు అప్పనంగా అప్పగించేసింది. చట్టబద్ధ నియమాలు, నిబంధనలన్నింటినీ తుంగలో తొక్కి, రాష్ట్ర ఖనిజాభివృద్ధి సంస్థనే ఈ మొత్తం డ్రామాలో పావుగా మార్చి ఫైళ్లను పరుగు పెట్టించింది. కేంద్రం కళ్లకు గంతలు కట్టి, విపక్షాల గొంతునొక్కి, సర్కారీ యంత్రాంగంతో గాలి సంస్థకు వూడిగం చేయించి వై.ఎస్‌. నడిపించిన బాగోతం- ఒక్కముక్కలో చెప్పాలంటే, కనీవినీ ఎరుగని మహా కుంభకోణం. ఆనాడు వై.ఎస్‌. పూడ్చిన నిజాలు, ఆయన దన్నుతో గాలి సాగించిన అక్రమాలు పెను రాజకీయ సుడిగాలి సృష్టించిన నేపథ్యంలో- కేంద్ర దర్యాప్తు సంస్థ (సి.బి.ఐ.) విచారణకు రోశయ్య ప్రభుత్వం పచ్చజెండా వూపింది. వివాదంలో కేంద్ర బిందువులంతా సి.బి.ఐ. దర్యాప్తును సహర్షంగా స్వాగతిస్తున్నారంటేనే తెలియడం లేదా- దాని పస బుస పట్ల వాళ్లకు 'అపార విశ్వాసం' ఉందని! 
రెండు రాష్ట్రాల మధ్య సరిహద్దునే ధ్వంసంచేసిన ఓబుళాపురం మైనింగ్‌ కంపెనీ అంతర్రాష్ట్ర వివాదాన్ని సృష్టించగా ఆంధ్రప్రదేశ్‌ ప్రభుత్వమూ అందుకు సంపూర్ణ సహకారం అందించిందని కర్ణాటక సర్కారు తాజాగా నిగ్గుతేల్చింది. చట్టబద్ధ పాలననే నుగ్గునూచ చేసి అస్మదీయుడికి అంతా దోచిపెట్టడమే ఏకసూత్ర అజెండాగా సాగిన వై.ఎస్‌. ఏలుబడిపై విపక్షాలు ఎంతోకాలంగా విమర్శల విచ్చుకత్తులు ఝళిపిస్తూనే ఉన్నాయి. అభివృద్ధిని ఓర్వలేకే విపక్షాలు యాగీ చేస్తున్నాయంటూ విరుచుకుపడిన వై.ఎస్‌. నిజరూపాన్ని మొన్ననే గాలి జనార్దనరెడ్డి బయటపెట్టారు. తనకు అప్పగించిన గనులనుంచి ఖనిజాన్ని తవ్వుకుని విక్రయించడం ద్వారా వచ్చే సొమ్ముతోనే కడప కర్మాగారం కట్టడానికి ప్రభుత్వం సమ్మతించిందన్నారు. అనంతపురం జిల్లాలో అయిదులక్షల టన్నుల సామర్థ్యంతో ఉక్కు కర్మాగారం నిర్మించిన ఎస్‌.జి.కె. స్టీల్స్‌ సంస్థ తన ప్రాజెక్టుకు 300 హెక్టార్ల గనులు కేటాయించాలని 2003లో కోరినా దానికి దిక్కూదివాణం లేదు. ఆంధ్రుల హక్కుగా పోరాడి సాధించుకొన్న ప్రతిష్ఠాత్మక విశాఖ ఉక్కు సంస్థ గనులకోసం 2006 అక్టోబరులోనే అధికారికంగా దరఖాస్తు చేసుకొని ఎన్ని విజ్ఞప్తులు చేసినా చెవినపెట్టిన నాథుడు లేడు. వాటి సహేతుక అవసరాల్ని ఏకపక్షంగా తోసిపుచ్చిన వై.ఎస్‌.ప్రభుత్వం- ఖనిజాభివృద్ధి సంస్థను అడ్డుపెట్టుకొని గలీజు తంత్రాంగం నడిపింది. రాయలసీమ థర్మల్‌ విద్యుత్‌ కేంద్రాన్ని ఎండగట్టి, రూ.300కోట్ల వ్యయభారం దాని నెత్తికెత్తి, 'కుటుంబ సభ్యుడి' ఉక్కు కర్మాగారానికి గండికోటనుంచి కృష్ణానీటిని తరలించదలచిన ఔదార్యం వై.ఎస్‌.ది! ఓబుళాపురం వ్యవహారమంతా 'వె.ఎస్‌.వలన, వై.ఎస్‌. చేత, వై.ఎస్‌.కొరకు' సాగిందని, వేలకోట్ల రూపాయల రాష్ట్రసంపద గాలికి పోయి బినామీ జేబుల్లోకి చేరుతోందన్న విపక్షాల ఆరోపణలు నిరాధారం కావు. కళ్లకు కట్టే వాస్తవాల లోగుట్టు కనిపెట్టాలిప్పుడు! 

ఓబుళాపురం కంపెనీ అక్రమ తవ్వకాలపై సుప్రీంకోర్టుకు సాధికార కమిటీ ఇచ్చిన నివేదిక- అక్కడ ధ్వంసమైన జీటీ స్టేషన్‌, సుంకులమ్మ దేవి ఆలయాన్ని పునరుద్ధరించాలని సిఫార్సు చేసింది. అసలా ప్రాంతంలో పురాతనమైన సుంకులమ్మ గుడి లేనేలేదని వై.ఎస్‌. ప్రభుత్వం 2007 జులైలో రాష్ట్ర హైకోర్టుకు విన్నవించింది! ఇలా ఎక్కడికక్కడ వాస్తవాల్ని కప్పిపెట్టిన వై.ఎస్‌.సర్కారు చలవతో రెండేళ్లకు పైగా సాగుతున్న ఖనిజ దోపిడీలో గాలి వాటా ఎంత; ముసుగు వీరుల చేతివాటమెంత అన్నదే వెలికి రావాలిప్పుడు! ఓబుళాపురం కంపెనీ, రెడ్‌గోల్డ్‌ల చెరిసగం వ్యాపార బంధం- వై.ఎస్‌. జగన్మాయకు సాక్షీభూతమంటున్నాయి విపక్షాలు! ఓబుళాపురంలో తాను చేస్తున్నదంతా చట్టబద్ధమేనని గాలి సవాళ్లు రువ్వుతున్నారంటే- రాష్ట్ర సంపదను అతగాడికి దోచిపెట్టిన నేరం నిస్సంశయంగా వై.ఎస్‌.దే! అనంతపురం జిల్లాలో అక్రమ ఖనిజ తవ్వకాలంటూ వస్తున్న ఆరోపణలపై రాష్ట్రం కోరుతున్న సి.బి.ఐ. దర్యాప్తు- వై.ఎస్‌. మాయను ఛేదించగలుగుతుందా? నేరగాళ్లకు శిక్షలు పడేలా చేయడంలో తమ సక్సెస్‌రేటు 66శాతంపైగా ఉందని సి.బి.ఐ. చెప్పుకోవచ్చుగాక- కేంద్రంలో పాలకపక్ష ప్రయోజనాల పరిరక్షణకు అదెలా పాటుపడుతుందో జగద్విదితమే కదా! రాష్ట్ర ప్రయోజనాలు నిలబడాలంటే, నేడు కావాల్సింది అలాంటి సి.బి.ఐ. దర్యాప్తు కానేకాదు. న్యాయపాలిక నేతృత్వంలో, ఖనిజరంగంలో నిష్ణాతులైనవారు నిజాయతీపరులు సభ్యులుగా గల విస్తృతస్థాయి కమిటీ ఈ గలీజు వ్యవహారాల్ని నిర్దిష్ట కాల వ్యవధిలోగా సమీక్షించాలి. అటు మైనింగ్‌ మాఫియాగా ఎదిగిన గాలితోపాటు, వై.ఎస్‌. కుటుంబ వ్యాపార సామ్రాజ్య విస్తరణ మూలాలపైనా నిఘానేత్రాలు విచ్చుకోవాలి. జనం కోసమంటూ వచ్చి, ఖనిజాలతో సొంత ఖజానాలు నింపుకొంటున్న జలగల జాతకాలు బయటపెట్టలేనప్పుడు- ఈ దర్యాప్తులు ఎవరి కళ్లు కప్పడానికి? 
  
 
 
 
 
 
 
 
 
 
 
  
 