ధరల చిచ్చు
స్వరభేదమే తప్ప, అంతరార్థమదే. ధరల కట్టడిపై వట్టి చేతులతో మూరలు వేయడం మినహా తాము నికరంగా చేసేదేమీ లేదన్న కేంద్రసర్కారు నిష్పూచీ ధోరణి నాడు నేడు నివ్వెరపరచేదే! ఐక్య ప్రగతిశీల కూటమి తొలి దఫా ఏలుబడిలో విత్తమంత్రిగా చిదంబరం ధరల్నీ ద్రవ్యోల్బణాన్నీ రాత్రికి రాత్రి తగ్గించేయడానికి తమవద్ద మంత్రదండమేమీ లేదని దులపరించేసుకున్నారు. యు.పి.ఎ. రెండో జమానాలో సరికొత్తగా కేంద్ర వ్యవసాయమంత్రి శరద్‌ పవార్‌- ధరల నియంత్రణ బాధ్యత రాష్ట్రాలదేనని సెలవిస్తున్నారు. రెక్కలు మొలుచుకొచ్చిన నిత్యావసర వస్తువుల ధరల్ని అదుపులో పెట్టడానికి కేంద్రం చేయాల్సిందంతా చేస్తోందని, రాష్ట్రప్రభుత్వాలే చురుగ్గా స్పందించాల్సి ఉందన్నది ఆయన మాటల సారాంశం. ధరల పెరుగుదలను దిగలాగేందుకు సకాలంలో సరైన చర్యలు కొరవడ్డాయంటున్న పార్లమెంటరీ స్థాయీసంఘం నివేదికనుబట్టి- అమాత్యుల నోట జాలువారింది అసత్యాల మాలికేనన్నది సుస్పష్టం. నాలుగు నెలల క్రితం ఎర్రకోటపై ప్రసంగంలో మన్మోహన్‌సింగ్‌ చెప్పిందేమిటి? దేశంలో తిండిగింజలు దండిగా ఉన్నాయన్న ప్రధాని- నిత్యావసరాల ధరల నియంత్రణకు అన్ని విధాల చర్యలూ తీసుకుంటామని జాతిజనులకు అభయమిచ్చారు. రెండు నెలల క్రితం కేబినెట్‌ కమిటీ సమీక్షానంతరం- బియ్యం, గోధుమలు, చక్కెర సహా నిత్యావసర వస్తువుల ధరలు జోరందుకోకుండా కాచుకుంటామన్న వాగ్దాన కచేరి పునరావృతమైంది. కేంద్రం స్వీయబాధ్యతను సక్రమంగా నిర్వర్తించి ఉంటే ఆహార ద్రవ్యోల్బణం ఎకాయెకి ఇరవైశాతానికి చేరువై భీతిల్లజేసేదేనా? పప్పులు, ఉప్పులు, పాలు, నూనెలు, కూరగాయలతోపాటు సమస్త ధరవరలూ భగ్గున మండుతున్నాయిప్పుడు. ఒకవైపు కరవు, మరోపక్క వరదలు దాపురించి ఆహార పదార్థాల ఉత్పత్తి, సరఫరా మందగించడమే ధరోల్బణానికి ప్రధాన కారణమన్నది నిపుణుల విశ్లేషణ. సరైన సమయంలో సరైన విధాన రచనకు దిక్కులేకుండా పోవడమే ధరల అగ్నికి ఆజ్యం పోసిందన్నది బక్కజనం ఆక్రందన. నిత్యావసర వస్తువుల సరఫరాలో మెరుగుదలకు దిగుమతులే శరణ్యమంటూ దివాలాకోరుతనం చాటుకున్న కేంద్రసర్కారు, ఇప్పుడు రాష్ట్రాల్ని బోనులో నిలబెడుతోంది! 
దశాబ్దాల తరబడి భారత్‌ ప్రధానంగా వ్యావసాయిక దేశం. నేటికీ రమారమి అరవై శాతందాకా జనాభాకు సాగు, అనుబంధ కార్యకలాపాలే ముఖ్య జీవనాధారం. దేశవ్యాప్తంగా అపార సుక్షేత్రాలున్నాయని, ఎకాయెకి పన్నెండు కోట్ల రైతు కుటుంబాలు చెమటోడ్చి రికార్డుస్థాయి దిగుబడులు నమోదు చేస్తున్నాయని అధికారిక గణాంకాలు ఉటంకిస్తూ నాయకులు ఆనవాయితీగా మురిసిపోతుంటారు. 'వ్యవసాయంలో మనకెవరూ సాటిరారు... పోటీకి దిగి తట్టుకోగలవారెవరూ లే'రన్న నేతల లేలేత సొరకాయ కోతలకు కొదవే లేదు. అయినా ఎప్పటికప్పుడు నడిమి, దిగువ తరగతి ప్రజానీకం, స్థిరాదాయ వర్గాల జేబులు కాలిపోతున్నాయి; అటు రైతుల బతుకులూ గుండమైపోతున్నాయి. ఏ పంట పండించే రైతన్నకైనా అడుగడుగునా ఒడుదొడుకులే. నకిలీ ఎరువులు, కల్తీ విత్తనాలు, పరపతి అవ్యవస్థ, ప్రకృతి ఉత్పాతాల పాలబడి- ప్రభుత్వ తోడ్పాటు, గిట్టుబాటు అడుగంటి అప్పుల  వూబిలో కూరుకుపోతున్న రైతాంగం దుస్సహ దుస్థితి అంతిమంగా వివిధ పంటల విస్తీర్ణాన్ని, దిగుబడుల్ని కుంగదీస్తోంది. అన్నదాతల్ని ఆత్మహత్యలకు పురిగొల్పుతున్న ప్రభుత్వ అసంబద్ధ విధానాలు దేశ ఆహార భద్రతకే నిలువెల్లా తూట్లు పొడుస్తున్నాయి. 2001-04 మధ్య మూడుకోట్ల టన్నుల మేరకు ఆహారధాన్యాలు ఎగుమతి చేసిన భారత్‌ నాలుగేళ్లుగా గోధుమల దిగుమతుల కోసం భారీ మొత్తాలు కక్కాల్సి వస్తోంది. రెండు దశాబ్దాల్లో మొదటిసారి బియ్యం దిగుమతులు తప్పకపోవచ్చునన్న ప్రకటన నెల్లాళ్ల క్రితం ప్రణబ్‌ ముఖర్జీ నోట వెలువడింది. వరికి వెయ్యి మద్దతుపై నిర్ణయాన్ని దీర్ఘకాలం పేరబెట్టిన దుష్ఫలితమది! గిట్టుబాటు కాని రైతులు క్రమేణా వాణిజ్య పంటల సాగుకు మళ్లడంలో వ్యూహకర్తల ఘోర వైఫల్యం ప్రస్ఫుటమవుతూనే ఉంది. మూడేళ్లక్రితం 2.83 కోట్ల టన్నుల ఉత్పత్తి నమోదైనప్పుడు చక్కెర ఎగుమతులపై కేంద్రం అనాలోచితంగా విధించిన నిషేధం ఇప్పటికీ చెరకు రైతు ఉసురు పోసుకుంటోంది. మతిమాలిన మద్దతు ధరల నిర్ణయం దేశవ్యాప్తంగా చక్కెర ధరను చేదెక్కిస్తోంది. ఏ పంట చూసినా- దిగుబడి లక్ష్యాల్ని సహేతుకంగా నిర్ధారించి, రైతాంగాన్ని కదం తొక్కించే వ్యూహాలకు అలవిమాలిన లోటు. ఆహార ధాన్యాల స్థూల దిగుబడిలో పదిశాతం వరకు ఎలుకలపాలు; రవాణా పంపిణీల్లో ఇంకో పదిహేను శాతం వృథా. ఇక, ప్రజాపంపిణీ వ్యవస్థ పటిష్ఠీకరణ అనేది నీటిమీద రాత. తనవంతుగా కర్తవ్య నిష్ఠతో నిర్వర్తించాల్సిన బాధ్యత లెన్నింటినో గాలికొదిలేసిన కేంద్రం రాష్ట్రాల నెత్తిన మొత్తడం- ప్రజాప్రయోజనాల పరిరక్షణపట్ల ఏ తరహా నిబద్ధత? 

కేంద్ర వ్యవసాయమంత్రిగా తానెంతో ఆనందంగా ఉన్నట్లు అయిదేళ్ల క్రితం శరద్‌ పవార్‌ ఉద్ఘాటించారు. దేశంలో ఆయన తప్ప, తీవ్ర ధరాఘాతాల పాలబడుతూ సంతోషంగా ఉన్నదెవరు? కేంద్ర వ్యవసాయశాఖతోపాటు ఆహార పౌర సరఫరాలు, వినియోగదారుల వ్యవహారాలు సైతం పవార్‌ పర్యవేక్షణలోనే ఉన్నాయి. ఒకమంత్రి ఏకకాలంలో అటు ఉత్పత్తిదారులు, ఇటు వినియోగదారుల ప్రయోజనాల్ని సమర్థంగా ఎలా కాపాడగలరన్న ఏఐసీసీ ప్రచార విభాగ సారథి జనార్దన్‌ ద్వివేది ఇటీవలి ప్రశ్నకు, పవార్‌ నోరెత్తితే ఒట్టు! ధరల కట్టడికి స్వల్పకాలిక వ్యూహాలుండాలి, దిగుబడుల పెంపుదలకు దీర్ఘకాలిక లక్ష్యాలుండాలన్న సూచనల్నీ ఆయన బుర్రకు ఎక్కించుకున్న దాఖలాలు లేవు. ధరలకు ప్రభుత్వం తక్షణం కళ్లెం బిగించాల్సిందేనని కాంగ్రెస్‌ వర్కింగ్‌ కమిటీ నిర్దేశిస్తే, తగిన సమయంలో చర్యలు చేపడతామని బదులిచ్చిన మన్మోహన్‌సింగే వెయ్యింతలు నయమనిపించేలా ఉంది వ్యవసాయమంత్రి తీరూ తెన్నూ. కేంద్రం, రాష్ట్రాలు పరస్పర దోషారోపణలతో పొద్దుపుచ్చితే- ప్రజల జీవన సమస్య మహా సంక్షోభంగా తీవరిస్తుందే తప్ప, పరిష్కారం లభించదు. దేశీయావసరాలకు అనుగుణంగా ఎక్కడెక్కడ ఏయే పంటల దిగుబడుల్ని ఎంతెంత లక్షిస్తున్నదీ కేంద్రం పకడ్బందీ వ్యూహం రూపొందించి, రాష్ట్రాల్నీ అందులో భాగస్వాముల్ని చేయాలి. సరకు నిల్వ సదుపాయాల విస్తరణకు, వ్యవసాయానుబంధ పరిశ్రమల స్థాపనకు ఇతోధికంగా తోడ్పడాలి. లెవీ ధాన్యం సేకరణ, నిల్వల లక్ష్యం- తిండిగింజల కొరతను అధిగమించి, అల్పాదాయవర్గాలకు రేషన్‌ అందించడం. తక్కిన ఆహారోత్పత్తులకూ అదే సూత్రాన్ని అన్వయిస్తే- ధరల మంటపై చన్నీళ్లు దిమ్మరించడం సాధ్యం కాదా? కేంద్రమైనా, రాష్ట్రాలైనా శాస్త్రీయ మదింపుతో సమీప భవిష్యత్తులో సరఫరాల ప్రవాహం ఎండిపోకుండా చూస్తూ, మార్కెట్‌ శక్తులు రెచ్చిపోకుండా నియంత్రించాలి. ధరల చిచ్చు రాజుకున్నాక అక్రమ నిల్వదారుల భరతం పడతామన్న హెచ్చరికలు ఎవర్ని ఉద్ధరించడానికి? దిగుబడుల్లో లోటుపాట్లు ఆహార ద్రవ్యోల్బణాన్ని ఎగదోయకుండా అడ్డుకోవడంలో కేంద్ర, రాష్ట్రప్రభుత్వాల ఉమ్మడి పాపం- జాతిని పెనుశాపమై పీడిస్తోంది! 
  
 
 
 
 
 
 
 
 
 
 
  
 