ప్రతిష్టంభన
రాష్ట్రం ఆందోళనాంధ్ర ప్రదేశ్‌గా మారి మూడు వారాలవుతోంది. చలిమంటల సీజన్‌లో గుండెమంటలు ప్రజ్వరిల్లి తెలంగాణ, సీమాంధ్ర పరగణాల విద్యార్థిలోకం భగ్గుమంటోంది. ప్రత్యేక తెలంగాణపై కేంద్రం సానుకూల ప్రకటన చేసినా దానిపై ఎలాంటి పురోగతీ లేకపోవడంతో ప్రజాప్రతినిధులతో కలసి సంయుక్త కార్యాచరణ దిశగా కదలాలని ఉస్మానియా విద్యార్థుల సంయుక్త కార్యాచరణ సమితి నిర్ణయించింది. సీమాంధ్రల్లో విశ్వవిద్యాలయాలన్నీ మూతపడగా సమైక్య ఆంధ్ర నినాదంతో ఉద్యమం ఉద్ధృతమవుతోంది! ప్రత్యేక తెలంగాణకు మౌలికంగా మద్దతు పలికిన కాంగ్రెస్‌, తెదేపా, ప్రరాపాల శాసనసభాపక్షాలు నిలువునా చీలి ఎవరి ప్రాంత మనోభావాలను వారు గట్టిగా వినిపిస్తుండటం- అన్ని పార్టీల కట్టుబాట్లూ ఛిద్రమయ్యాయనడానికి సూచిక. అన్ని ప్రధాన పార్టీల్నీ పట్టి కుదుపుతున్న రాజకీయ సంక్షోభానికి ఎక్కడా ఏనాడూ లేదు సరిపోలిక! రాష్ట్రాన్ని ఆందోళనకర పరిస్థితుల్లోకి నెట్టి గత్యంతరం ఏమిటో కానక కేంద్రంలోని యు.పి.ఎ.ప్రభుత్వమూ నీళ్లు నములుతోంది. కేంద్రప్రభుత్వ విధానాన్ని ప్రభావితం చేసే దిశగా ఢిల్లీలో ఇరువర్గాల లాబీయింగ్‌ ముమ్మరమైన దశలో- అందరికీ ఆమోదయోగ్యమైన పరిష్కారం అక్షరాలా కత్తిమీద సాము. ఏం చేసినా కేంద్రమే చెయ్యాలని రాష్ట్ర ప్రభుత్వం, పార్టీలు మోరసాచి ఢిల్లీ వంక చూస్తుండటంతో- తదుపరి నిర్ణయం వచ్చేదాకా రాష్ట్రంలో ప్రమాదకర ప్రతిష్టంభన తప్పేటట్లు లేదు! 'తెలంగాణపై ఎందుకు తొందరపడ్డా'రని యు.పి.ఎ. భాగస్వామ్యపక్షాలు నిలదీయడం, తక్కిన రాష్ట్రాల్లోనూ వేర్పాటు ఆందోళనలు పెచ్చరిల్లడంతో ప్రస్తుత సమస్యను జాతీయ దృక్కోణంలో వీక్షించాల్సిన పరిస్థితి ఉన్నట్లు ప్రధాని మాటలు చాటుతున్నాయి. జేపీతో భేటీ సందర్భంగా- పార్టీలు ఒకమాట చెప్పి మరో పని చేశాయని, ప్రజల జీవితంతో ఆడుకున్నాయని ప్రధాని వాపోయారు. ఏ రోటి దగ్గర ఆ పాట సమకాలీన రాజకీయాల దుర్లక్షణం కాగా, నూట పాతికేళ్ల కాంగ్రెస్సే దానికి ఆది గురువు. కాంగ్రెస్‌ జాతీయ పార్టీ అయినా, తెలంగాణ అంశంమీద కాంగ్రెస్‌ శాసనసభాపక్షమే రెండు వర్గాలుగా మోహరించడంపై ప్రధాని ఏమంటారు? 
రాజకీయ పార్టీలు బాధ్యతతో నిజాయతీగా అభిప్రాయాలు వెల్లడించాలని, భారత ప్రభుత్వానికి మాట ఇచ్చేముందు ఆచితూచి వ్యవహరించాలన్న ప్రధాని వ్యాఖ్య పూర్తిగా అర్థవంతం. తెలంగాణపై నేడు కళ్లకు కడుతోంది కాంగ్రెస్‌సహా అన్నిపార్టీల దివాలాకోరుతనం! 2004లో తెరాసతో పొత్తు పెట్టుకొని ఎన్నికల బరిలోకి దిగినప్పుడు- తెలంగాణ ప్రజల మనోభావాల్ని గుర్తించామంటూనే రెండో ఎస్సార్సీ ఏర్పాటుచేస్తామని మ్యానిఫెస్టోలో కాంగ్రెస్‌ ప్రకటించింది. కేంద్రంలో యు.పి.ఎ. పాలనకు దిక్సూచి అయిన కనీస ఉమ్మడి కార్యక్రమం దగ్గరకొచ్చేసరికి- రెండో ఎస్సార్సీ మాయమై తగిన చర్యలు, ఏకాభిప్రాయ సాధన, సరైన సమయంలో తెలంగాణ ఏర్పాటు పరిశీలన పైకి తేలాయి. అందుకోసం ఏర్పాటైన ప్రణబ్‌ కమిటీ రెండు నెలల్లో ఆ తతంగం అంతా ముగిస్తుందని పేర్కొన్నా- మొన్నటి ఎన్నికల ముందు అది ఏకాభిప్రాయం సాధ్యపడలేదంది. బి.జె.పి. మద్దతిస్తామన్నా కాంగ్రెస్‌ కూడిరాకపోవడం, మంత్రి పదవికి రాజీనామా, ఢిల్లీలో నిరాహారదీక్ష, ఎంపీ సీటుకూ రాజీనామా తదితర కేసీఆర్‌ ఒత్తిళ్లకు యు.పి.ఎ. మెత్తబడకపోవడం- తెలంగాణ ఇచ్చే ఉద్దేశం కేంద్రప్రభుత్వానికి లేదన్న సంకేతాల్ని అన్ని పార్టీలకూ పంపాయి. తెలంగాణ ఇస్తామని ఇవ్వకుండా 'డబుల్‌ గేమ్‌' ఆడటంద్వారా కాంగ్రెస్‌ రాజకీయంగా పొందుతున్న లబ్ధిని ఒడిసిపట్టాలన్న లక్ష్యంతో తెదేపా, ప్రరాపాలు తాము సైతం ప్రత్యేక భావనకు మద్దతిస్తామని ప్రకటించాయి. కేసీఆర్‌ నిరాహారదీక్ష పెంచిన ఉద్రిక్తతల నేపథ్యంలో నిర్వహించిన అభిప్రాయసేకరణ సందర్భంగానూ కాంగ్రెస్‌ తన నిర్ణయాన్ని ప్రకటించకపోవడంతో- అంతా పాత వ్యవహారమే తప్ప కొత్తగా ఏమీ ఉండదనే ప్రధాన పార్టీలు భావించాయి. ఒకసారంటూ కేంద్ర హోంమంత్రి ప్రకటన వెలువడ్డాక- తెదేపా, ప్రరాపాలతోపాటు కాంగ్రెస్‌ కూడా నిలువునా చీలిపోవడానికి సైద్ధాంతిక దివాలాకోరుతనమే కారణం. రాష్ట్రంలో రాజకీయ సంక్షోభం పార్టీల స్వయంకృతం. 

తక్కిన రాష్ట్రాల్లోని వేర్పాటు ఉద్యమాలతో తెలంగాణను సరిపోల్చే వీల్లేదన్నది తెరాస వాదన. విభజన విషయంలో రాష్ట్ర అసెంబ్లీ తీర్మానంతో నిమిత్తం లేదన్న కేసీఆర్‌ వాదనా రాజ్యాంగబద్ధమే! కానీ, తాజాగా ప్రధాని మన్మోహన్‌సింగ్‌ చెప్పినట్లు- 'దాని ప్రభావం దేశంలోని ఇతర ప్రాంతాలమీద కూడా ఉంటుంది'! కాబట్టే, కేంద్రప్రభుత్వపరంగా అంత కీలక ప్రకటన చేసేముందు తమనెందుకు సంప్రతించలేదన్న ప్రశ్నల్ని ప్రధానమంత్రి క్యాబినెట్‌ సహచరులనుంచే ఎదుర్కోవాల్సి వచ్చింది. పశ్చిమబెంగాల్‌లోని గూర్ఖాల్యాండ్‌, యు.పి.లో బుందేల్‌ఖండ్‌, పూర్వాంచల్‌, హరితప్రదేశ్‌, మహారాష్ట్రలో విదర్భ, కర్ణాటకలో కూర్గ్‌, బీహార్‌లో మిథిలాంచల్‌, గుజరాత్‌లో సౌరాష్ట్ర తదితర డిమాండ్ల కందిరీగల తుట్టెను కదిలించకుండా సముచిత నిర్ణయం ప్రకటించాల్సిన బాధ్యత యు.పి.ఎ. సంకీర్ణ సర్కారుపై ఉంది. చారిత్రకంగా చూస్తే, వెనకబాటుతనమే వేర్పాటు భావనలకు బీజావాపనం చేస్తోంది. సమతులాభివృద్ధి అంటూ మన్మోహన్‌ ప్రభుత్వం అయిదేళ్లకుపైగా ఎన్ని ప్రకటనలు చేస్తున్నా ఎక్కడ వేసిన గొంగడి అక్కడే ఉంది! ఆంధ్రప్రదేశ్‌ ఆవిర్భావ సమయంనాటి అభివృద్ధి హామీలు, ఒప్పందాలు అమలు కానందువల్లే ప్రత్యేక వాదం తెలంగాణలో పురివిప్పింది. ప్రజా సమస్యల ప్రజాస్వామ్యయుత పరిష్కారానికే చట్టసభలున్నది. ప్రధాన పార్టీలకు చెందిన 141 మంది ఎమ్మెల్యేలు రాజీనామాలు సమర్పించడంతో- రాష్ట్ర శాసనసభ ఉందో లేదో తెలియని దుస్థితి. ప్రజాజీవనంలో ఆందోళనలు ముమ్మరించి ఎక్కడికక్కడ రాజ్యమేలుతున్న సంక్షోభం త్వరగా సద్దుమణగాలి. ప్రధానమంత్రే ప్రకటించినట్లు- ఏం చేసినా దేశ అవసరాలను, రాష్ట్ర ప్రజల మనోభావాలను అన్ని ప్రాంతాల ఆకాంక్షలు, ఆందోళనలను దృష్టిలో ఉంచుకొని చేయాల్సిన అవసరం ఉంది! 
