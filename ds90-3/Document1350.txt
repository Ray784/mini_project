ఆరెస్సెస్‌ చేతిలో కమలం!
నిన్న మొన్నటిదాకా భారతీయ జనతా పార్టీ (భాజపా) నాణేనికి వాజపేయి, అద్వానీలు బొమ్మా బొరుసూ! శిఖర సమానులైన ఆ ఇరువురి సారథ్యం, ఏ పార్టీకీ లేనిస్థాయిలో ద్వితీయశ్రేణి నాయకత్వబలం భాజపా విలక్షణతకు అదనపు హంగు. ముదిమి మీదపడి వాజపేయి క్రియాశీలత కనుమరుగైంది; మొన్నటి ఎన్నికల్లో కంగుతిన్న దరిమిలా అద్వానీనీ సగౌరవంగా సాగనంపడానికి పూర్వరంగం సిద్ధమైంది. లోక్‌సభ ఎన్నికల్లో పార్టీ ఓటమికి నైతిక బాధ్యత వహించి సభా సారథిగా తప్పుకొంటానని మే నెల మూడోవారంలోనే అద్వానీ ప్రకటించారు. పార్టీ అధ్యక్షుడిగా రాజ్‌నాథ్‌సింగ్‌ పదవీకాలమూ ముగింపు దశకు వచ్చిన నేపథ్యంలో- కొత్తతరానికి బాధ్యతల బదలాయింపు వ్యూహం రాష్ట్రీయ స్వయం సేవక్‌ సంఘ్‌ (ఆరెస్సెస్‌) అజమాయిషీలో పకడ్బందీగా రూపుదిద్దుకొంది. భాజపా ముఖ్యమంత్రులెవరూ జాతీయస్థాయి పార్టీ అధ్యక్ష బాధ్యతలకు సిద్ధం కాకపోవడం; ఖండూరీ, వసుంధర రాజేలు పరాజితులుగా తేలడం; అరుణ్‌జైట్లీ, వెంకయ్యనాయుడు, సుష్మాస్వరాజ్‌, అనంతకుమార్‌లపై ఏకాభిప్రాయం కొరవడటం- ఆరెస్సెస్‌ మాట చెల్లుబాటుకు మేలుబాట పరచాయి. గోవా మాజీ ముఖ్యమంత్రి పారికర్‌, మహారాష్ట్ర భాజపా సారథి నితిన్‌ గద్కారీ నాగ్‌పూర్‌ పెద్దల ఆశీస్సులున్న వాళ్లుకాగా, అద్వానీ అంతటి నేతను పాడైపోయిన పచ్చడితో పోల్చి పారికర్‌ అవకాశం చేజార్చుకొన్నారు. ఇక మిగిలింది నితిన్‌ గద్కారీ! ఎప్పుడూ ఏ ప్రత్యక్ష ఎన్నికల్లోనూ పోటీ చేయని, ఆరెస్సెస్‌ కేంద్రస్థలితో సాన్నిహిత్యం తప్ప భిన్న రాష్ట్రాల పార్టీ స్కంధావారాలతో ఏమాత్రం పరిచయంలేని గద్కారీ ఇక భాజపా జాతీయ అధ్యక్షులు! లోక్‌సభలో పార్టీ నాయకత్వ బాధ్యత సుష్మాస్వరాజ్‌కు దఖలుపడగా, పార్టీ నిబంధనావళిని సవరించి పార్లమెంటరీ గౌరవాధ్యక్ష పదవి సృష్టించి, అందులో అద్వానీని ప్రతిష్ఠించడంతో మలితరం నేతల చేతిలోకి బాధ్యతల బదలాయింపు జరిగింది. ఈ మొత్తం వ్యవహారంతో- భాజపాపై ఆరెస్సెస్‌ పట్టు మరింత స్పష్టంగా, గట్టిగా బిగిసింది! 
మార్పు నిత్యం, మార్పు సత్యం! రాజకీయపక్షాల విషయంలో అది విశాల జనహిత విధానాలకు పట్టుగొమ్మ కావాలి. భాజపా నాయకత్వ మార్పులో ఆ ఆదర్శం పాలెంతో తర్కించే ముందు- అద్వానీయే లోగడ చేసిన వ్యాఖ్యల్ని అవలోకించాలి. భాజపా రోజువారీ వ్యవహారాల్లో ఆరెస్సెస్‌ జోక్యం రెండింటికీ చెరుపు చేస్తుందని 2005 డిసెంబరులో పార్టీ అధ్యక్ష బాధ్యతలను రాజ్‌నాథ్‌సింగ్‌కు దఖలుపరచేముందు అద్వానీ ప్రకటించారు. భాజపా, ఆరెస్సెస్‌ల బొడ్డు పేగుబంధం అందరికీ తెలిసిందే కాగా- తాను గీసిన గీటు పార్టీ ముఖ్యులు దాటరాదన్న సంఘ్‌ లక్ష్మణరేఖలతో ఇప్పటికే కమ్ముకొన్నాయి ఎన్నెన్నో అంతర్గత సంక్షోభాలు! 1980లో భాజపాను ఏర్పాటు చేసినప్పుడు సంస్థాపక అధ్యక్షుడిగా వాజపేయి చెప్పిందేమిటి? 'కొత్త పార్టీని జనసంఘ్‌ పునరుద్ధరణగా పేర్కొనడం తగదు... మేము మార్పు చెందుతున్నాం... మార్పు రావడం మంచిదే'నన్న వాజపేయి, ఒక సంస్థగా పార్టీకి ఆరెస్సెస్‌తో ఎలాంటి సంబంధమూ లేదని స్పష్టీకరించారు. రామ జన్మభూమి అంశాన్ని పార్టీ ఎన్నికల ప్రణాళికలో చేర్చి మత రాజకీయాల మేజువాణీకి భాజపా అగ్రనేతలు తలొగ్గినప్పటినుంచే ఆరెస్సెస్‌ పెత్తనం శ్రుతిమించిందని చెప్పక తప్పదు! వాజపేయి, అద్వానీలు పక్కకు తప్పుకొని మరింత సమర్థులైన యువకులకు అవకాశం ఇవ్వాలని సర్‌ సంఘ్‌ చాలక్‌గా సుదర్శన్‌ 2004లోనే వాగ్బాణాలు రువ్వారు. హిందుత్వ అజెండాయే నిచ్చెన మెట్లుగా అధికారానికి ఎగబాకి, ఏం చెయ్యలేకపోయారని వి.హెచ్‌.పి. నేతలూ దుయ్యబట్టారు. అయిదేళ్లు తిరిగేసరికల్లా భాజపాపై ఆరెస్సెస్‌ పూర్తిపట్టు సాధించింది. కాంగ్రెస్‌కు ప్రత్యామ్నాయం అంటూ పుట్టి, సంకీర్ణ రాజకీయశకంలో క్రియాశీల భూమిక పోషించిన భాజపా భావిగమనం ఎలా ఉండబోతోందన్నది అంతుపట్టని స్థితి! 

ఎన్నికల్లో ఓటమి పాలైనప్పుడల్లా హిందుత్వ మూలాల్లోకి ముడుచుకుపోవడమే భాజపా చేసిన పని. 'ఎన్నికల రాజకీయాల్లో మనమెందుకు ప్రవేశించామో, ఆ సమున్నత లక్ష్యాలే ఎప్పుడూ పార్టీకి దిశానిర్దేశం చెయ్యా'లని ప్రధానిగా వాజపేయి ఎన్నిసార్లు పిలుపిచ్చినా- కవి హృదయం ఏమిటన్నది ఈనాటికీ అంతుపట్టని బ్రహ్మపదార్థం. బాధ్యతాయుత రాజకీయపక్షంగా భాజపా అన్నింటికీ ప్రాతినిధ్యం వహించాల్సి ఉంటుందని అంటూనే, ఆరెస్సెస్‌ సులోచనాలను వదలకపోవడం- పార్టీ విశ్వసనీయతను దెబ్బతీస్తున్న ప్రధాన లోపం! పదేళ్లక్రితంనాటి చెన్నై జాతీయ మండలి సదస్సులో భాజపాకు నూతన దిశానిర్దేశం చేసింది అద్వానీయే. సైద్ధాంతికాధార పార్టీ అనే ముసుగునుంచి బయటపడి భాజపా అందరికీ చేరువ కావాలని, ఇరవై ఒకటో శతాబ్దపు పార్టీగా భాజపాను పునరావిష్కరించాల్సిన అవసరం ఎంతైనా ఉందని అద్వానీ ఘనంగా చాటారు. అధికారంలో ఉన్నప్పుడు వల్లించిన ఆదర్శాల అమలే సూత్రరహిత గాలిపటాలైపోగా, ఆరెస్సెస్‌తో అభేదం చాటుకొన్న లాబీ వాజపేయి ముందరికాళ్లకు వేసిన బందాలు ఎన్నని? అవకాశవాద పార్టీలన్నీ మట్టికరవడం మొన్నటి సార్వత్రిక ఎన్నికల్లో ఓటరు తీర్పు సారాంశమన్న భాజపా- కిందపడ్డా పైచేయి తనదేనన్నట్లుగా వాదనలు అల్లుకొంది. సార్వత్రిక ఓటమి సాకుతో అద్వానీని తప్పించిన ఆరెస్సెస్‌, మహారాష్ట్ర అసెంబ్లీ ఎన్నికల్లో భాజపాకు అదేగతి పట్టించిన గద్కారీకి జాతీయాధ్యక్ష హోదా కట్టబెట్టింది. ఇక నేరుగా ఆరెస్సెస్‌ కనుసన్నల్లో భాజపా- దేశ రాజకీయాల్ని ఏ మలుపులు తిప్పుతుందో మరి! 
