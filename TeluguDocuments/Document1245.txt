
రామారావు ఒక ఇరుకు సందులోని మామిడిచెట్టు కింద కూర్చుని సైకిళ్లు రిపేరు చేస్తూ ఉంటాడు. ఒక పక్క చెక్కలతో చేసిన చిన్న గది ఉంది. ఆ గల్లీలో దొంగతనాలు, మోసాలు చేసి బతుకు వెళ్లదీస్తున్న వారే ఎక్కువగా ఉన్నారు. కొద్దిమంది మంచి ప్రవర్తన గలవారు మాత్రం చిన్న చిన్న పనులు చేసుకుంటూ తమ కుటుంబాన్ని పోషిస్తున్నారు.

రామారావుకు సైకిళ్లు బాగుచెయ్యడంలో చెయ్యితిరిగిన పనివానిగా పేరుంది. అతను దారిద్య్రపు తిరగలిలో పడి నలుగుతున్నాడు. వున్న దరిద్రంతోపాటు తాగుడు అలవాటు అయింది. రిపేర్ల వల్ల వచ్చిన కాసిని డబ్బులూ తాగుడుకు ఖర్చుచేస్తాడు. అతని భార్య లక్ష్మి, కూతురు భవానీ కొన్ని ఇళ్లలో పనిపాటలు చేసుకుంటూ, ఆ ఇళ్లవారు మిగిలిపోగా ఇచ్చిన ఆహారాన్ని తింటున్నారు. వచ్చే కొద్దిపాటి జీతంతో వారు జీవితాలు వెళ్లమార్చడం కష్టంగా ఉంది. ఒక్కొక్కసారి ఆ తల్లీ కూతుళ్ళు తాము అటువంటి బతుకు బతికే బదులు చావడమే మేలని అనుకునేవారు.

ఒకవైపు ఆర్థిక బాధ కృంగదీస్తూ ఉండగా, మరొకవైపు భవానీ పెళ్లి గురించిన బాధ లక్ష్మిని వేధిస్తోంది. తాను, భవానీ పనులు చేస్తున్న ఇళ్లల్లోని పురుషుల బారిన పడకుండా వెయ్యికళ్లతో ఎప్పటికప్పుడు కాపాడుతూ వస్తోంది. గతంలో అటువంటి దుర్ఘటనలు ఆమె ఎన్నో ఎదుర్కొంది.

లక్ష్మి పెద్దకూతురు ఒక పోలీసు ఆఫీసరు కొడుకు రేప్‌ చెయ్యడంవలన ఆత్మహత్యకు పాల్పడింది. పోలీసు ఆఫీసర్‌ డబ్బు, పలుకుబడివలన అతని కొడుకుపై లక్ష్మి ఏ చర్యా తీసుకోలేకపోయింది. ఆనాటి నుంచీ భవానీని ఎప్పటికప్పుడు హెచ్చరిస్తూనే వస్తోంది పురుషుల పట్ల బహు జాగ్రత్తగా ఉండమని తెలివితక్కువ తనంతో పురుషుల వలలో పడితే, అక్కకు పట్టిన గతే తనకు కూడా పడుతుందని మృదువుగా కొన్నిసార్లు, కరి౮నంగా కొన్నిసార్లు చెప్పింది. అక్కవలే తాను అజాగ్రత్తగా ఉండననీ, తాను తగిన జాగ్రత్తలు తీసుకుంటూనే ఉంటానని భవానీ తల్లికి చెప్పింది.

కలెక్టర్‌ ఆఫీసులో రఫుపండా హెడ్‌క్లర్క్‌. బక్కపలచగా, నెరసిన తలతో ఉంటాడు. జిత్తులమారి నక్కవంటి వాడు. భార్య బాగా ముసలిదైంది. కొడుకులు ప్రభుత్వోద్యోగంలో మంచి స్థితిలో ఉండి, భార్యలతో వేరే ఉంటున్నారు. ఆ దంపతుల విషయంలో శ్రద్ధ తీసుకొంటూ భవానీ రఫుపండా ఇంట్లో పనిచేస్తోంది. పండా భార్య పరమ గయ్యాళిది. అయితే పండా మాత్రం నిదానస్తుడు. ముసలితనం వచ్చినా అతని బుద్ధులు పెడదోవన పడుతూనే ఉన్నాయి. తరచుగా డబ్బు ఇస్తూ ఆమెను ఆకర్షించడానికి ప్రయత్నించాడు. అమాయకత్వంతో ఆమె డబ్బు తీసుకొనేది.

కొద్దిరోజుల్లోనే పండా దుర్భద్ధి భవానీ గ్రహించి, అతణ్ని కరి౮నంగా మందలించింది. అతని ప్రవర్తన గురించి, అతని భార్యకు చెప్తానని హెచ్చరించింది. అది విని పండా గజగజా వణికిపోయాడు. తనను క్షమించమని భవానీని కోరాడు. ఈ విషయం భార్యకు తెలిస్తే, ఆమె తన నిక చీల్చి చండాడుతుందని భయపడిపోయాడు. అయినా భవానీని వదల కూడదనీ, తన స్వార్థానికి మరొక విధంగా ఉపయోగించుకోవాలని భావించాడు. అతను ఆఫీసులో విపరీతంగా లంచాలు తీసుకొని బాగా గడించాడు! అయితే ప్రస్తుతం పరిస్థితులు మారాయి. ఆఫీసులో అతని ఆటలు సాగడం లేదు. ఆ జిల్లాకు కొత్త కలెక్టర్‌ వచ్చాడు.

అతను అమిత నిజాయితీపరుడు. లంచాలు ఇవ్వడాన్నీ, తీసుకోవాడాన్నీ సహించడు. అతణ్ని చూసి కటక్‌లోని అవినీతిపరులంతా భయపడుతున్నారు!

తన పబ్బంగడుపుకొనడంకోసం, కుతంత్రాలు పన్నడంలో ఆరితేరిన పండా ఒక పధకం పన్నాడు. ఆపధకాన్ని కలక్టర్‌పై ప్రయోగించడానికి ఓ రూపకల్పన చేశాడు. కొత్త కలక్టర్‌ అయిన తపన్‌సింగ్‌ ఎంత నీతిపరుడైనా, ఓ అందాల మగువ వలన తన నీతిని కోల్పోయి భ్రష్టుడుకాకపోడు! ఎంతమంది ప్రముఖులు పదవుల్లో వున్నవారు స్త్రీల వలలో చిక్కి పతనం కాలేదు! తన పధకానికి ఇక తిరుగులేదని రఫుపండా గ్రహించాడు. తన పాచికపారి, గుప్పిట్లో కలక్టరు చిక్కితే, అటుపై తనపంట పండినట్లే! కంట్రాక్టర్లవద్ద, ఇతర వ్యాపారుస్తుల నుంచి దండిగా వెనకటివలే లంచాలు గుంజుకోవచ్చు. కలక్టర్‌ యువకుడు, అందగాడు. పెద్దపదవిలోవున్నవాడు అవ్వడంవలన, కుర్రదైన భవానీ అతని కోరిక తీర్చితీరుతుంది. ఆమె అందానికి కలక్టర్‌ పడిపోకమానడు. ఆ బుద్ధి లేనిది తనకోరిక తీర్చిందే కాదు! ఈ విధంగా పండా ఆలోచనలు సాగాయి.

ఆ రోజు మిట్టమధ్యహ్నం మండే ఎండలో ఓడొక్కు సైకిల్‌పై ముసలి పండా లక్ష్మి ఇంటికి వెళ్లాడు.

''లక్ష్మి! నిద్రపోతున్నావా? తలుపుతెరువు. నీకోసం ఒక మంచి వార్త తెచ్చాను.'' అన్నాడు బిగ్గరగా.

వెంటనే లక్ష్మి తలుపుతెరిచింది. గొప్పవాడైన రఫుపండా తనగుమ్మం ముందు నిలబడి ఉండడం చూసి ఆమె ఆశ్చర్యపడింది. ఇంకా తేరుకోకముందే, పండా చొరవగా ఇంట్లోకి వెళ్లి ఓచిన్న ఎత్తుపీటమీద కూర్చున్నాడు. అతని ఎదురుగా వేసివున్న చాపపై లక్ష్మి కూర్చుంది. పక్కన భవానీ ఉంది. లక్ష్మి వంక చూస్తూ పండా చెప్పసాగాడు.

''చూడు లక్ష్మి! కొత్తగా వచ్చిన కలక్టర్‌ యువకుడు, అందరినీ అర్ధం చేసుకుని, వారికి కావలసిన మేలుచేస్తూ ఉంటాడు. పేదలపట్ల జాలీ, దయ, ఆయనలో గొప్ప విశేషాలు, అతని ఆర్డరు లేకుండా జిల్లాలో ఎవ్వరూ ఏపనీ చెయ్యడానికి వీల్లేదు''

అది విని లక్ష్మి లోపల బాధకు, ఆందోళనకు గురి అయింది. పెద్ద ఆఫీసర్లందరూ మోసగాళ్లు, దగాకోర్లు అనే అభిప్రాయం అమెది. '' పండాబాబు! మీరెందుకని కలక్టర్ను అదేపనిగా పొగుడుతున్నారు? నాకు తెలిసిన ఆఫీసరు ఒకడు ఉన్నాడు. అతను ప్యూన్ల్‌ను తరుచుగా కొట్టేవాడు. ఈ పెద్ద ఆఫీసర్లందరూ దుర్మార్గులు. వాళ్ల గురించి నాకు చెప్పకండి. మాబోటి పేదవాళ్లకు అంతులేని అపకారం చేసేదివాళ్లే!'' అంది ఆవేశంతో.

''అలా అనకు! మన కొత్త కలక్టర్‌ అటువంటివాడు ఎంతమాత్రం కాదు. నా సర్వీస్‌ మొత్తం మీద అటువంటివాణ్ని నేనెప్పుడూ చూళ్లేదు!''

అతనివంక సూటిగా చూస్తూ, ''ఇంతకీ మీరు చెప్పేది ఏమిటి?''

నేను నీకు ఎన్నో సంవత్సరాల నుంచి తెలుసు. నీ శ్రేయోభిలాషిని. నీకు మేలే చేస్తానుగానీ, కీడు అనేది చెయ్యనుగదా! ఈ వయస్సులో మనకు డబ్బు అవసరం ఎంతైనా ఉంటుంది. క్రమేపీ నాలో పని చేసే శక్తి సన్నగిల్లుతుంది. ఈ స్థితిలో నువ్వోక మంచి నిర్ణయం తప్పక తీసుకోవాలి సుమా!'' అన్నాడు.

లక్ష్మిలో ఓపిక సన్నగిల్లింది ''పండాగారు! మీరు చెప్పదలుచుకొన్నదేదో సృష్టంగా చెప్పండి. మీరు ఇక్కడకు ఏపని మీద వచ్చారు?'' అంది విసుగ్గా

నీ కష్టాలు నుంచి నిన్ను బయటపడవెయ్యడానికి నేనిలావచ్చాను. కలక్టరు గారికి బంగళాలో పని చెయడానికి ఒక పనిమనిషి కావాలి. బాగావంటలు చెయ్యడంకూడా తెలిసి ఉండాలి. ఈ విషయంలో మీ భవానీకి మించిన అమ్మాయి వేరెవ్వరూలేరు. కలక్టరు ఆమెకు మంచి జీతం ఇస్తాడు. మీ అమ్మాయిని రేపు నాతో పంపించు. కలక్టరుకు పరిచయం చేస్తాను'' అన్నాడు. లక్ష్మి ఏమీమాట్లాడలేదు.

''లక్ష్మి! నీ కష్టాలు, అవసరాలు ఇకతీరిపోయినట్లే! అదృష్టం నీముందు నిలిచింది. మంచి నిర్ణయం తీసుకో. ఈ అవకాశాన్ని వదులుకోకు!''

గాయపడిన సింహంలా గర్జించింది లక్ష్మి

''నాకు కష్టాలు తొలగి సుఖాలు రావాలని నేను కోరుకోవడం లేదు. పదవిలో వున్న ఓ దుర్మార్గునికి నా కూతురును బలి ఇవ్వమంటావా?'' అంది కళ్లల్లో నిప్పులు చెరుగుతూ.

ఒక నిమిషం నిశ్శబ్దం తర్వాత

''నువ్వీ విధంగా మాట్లాడతావని నేను అనుకోలేదు. ఒక్క దేవుడు మాత్రమే నాలో ఉన్న మంచి భావాన్ని అర్థం చేసుకోగలడు! నీ కూతురు విషయంలో అన్ని జాగ్రత్తలూ నేను తీసుకుంటాను. ఆ బాధ్యత నాకు వదిలిపెట్టు. నా మాట నమ్ము'' అన్నాడు పండా.

లక్ష్మి ఆలోచనలో పడింది. చివరికి పండా ఆమెను ఒప్పించగలిగాడు. అయితే లక్ష్మి అతనికి ఓ షరతు పెట్టింది.

''మా భవానీ అయిదారు రోజులు బంగళాలో పనిచేస్తుంది. అప్పుడు కలెక్టర్‌ మంచివాడేనని ఆమెకు నమ్మకం కలిగితేనే అటుమీదట పనికి వెళ్తుంది''

ఆ మర్నాడు ఉదయం పండా, భవానీని వెంటతీసుకొని కలెక్టరు బంగళాకు వెళ్లాడు. కలెక్టర్‌ వద్దకు ఆమెను తీసుకువెళ్లినప్పుడు ఆయన ముందు వినమ్రంగా ఎలా ప్రవర్తించవలసిందీ పండా ఆమెకు బోధపరిచాడు. అది విని భవానీ భయపడిపోయింది. తాను మొదటిసారిగా ఓ కలెక్టర్‌ ముందుకు వెళ్లబోతోంది. తనవొంటి మీదున్న పాతవి, మాసినట్లుగా కనిపిస్తున్న దుస్తులు చూసి కలెక్టరుగారు చిరాకు పడతారు అనుకుంది భవానీ.

రఫు పండా కూడా లోలోపల ఆందోళన చెందుతున్నాడు. భవానీ విషయాన్ని కలెక్టరుకు ఎలా చెప్పాలి? కలెక్టర్‌ తపన్‌సింగ్‌ తనకొక పనిమనిషి కావాలని పండాకు ఎప్పుడూ చెప్పలేదు. ఆఫీసులో సిబ్బంది ద్వారా అతను, కలెక్టర్‌కు ఒక పనిమనిషి అవసరం ఉన్నదని మాత్రమే విన్నాడు. భవానీని బంగళాముందు కూర్చోపెట్టి పండా లోనికి వెళ్ళాడు. తన గదిలో ఏదో రాసుకొంటున్న కలెక్టర్‌ తలెత్తి పండాను చూసి,

''ఏమిటి ప్రాబ్లమ్‌. ఏదో కంగారు పడుతున్నట్లు ఉన్నావ్‌?'' అన్నాడు. కాస్సేపు మౌనంగా ఉండి పండా ఏదో ఆలోచించాడు. వెంటనే కొన్ని ఆఫీసు వ్యవహారాలు కలెక్టర్‌తో మాట్లాడాడు.

కొంత నిశ్శబ్దం తర్వాత కలెక్టర్‌ ప్రశాంతంగా ఉండడం పండా గమనించి తన మనసులోని మాటలు చెప్పడానికి అదే సమయమని గ్రహించి,

''సార్‌! మీరు వంట మనిషికోసం చూస్తున్నారని విన్నాను. అందుకు నేనొక మనిషిని చూశాను!

''అతని వయస్సు ఎంత ఉంటుంది?'' తపన్‌సింగ్‌ ప్రశ్నించాడు.

''మగవాడు కాదుసార్‌! చక్కటి వంటలు చేసే ఒక ఆడపిల్లను చూశాను. వంటతోపాటు ఇంటిపనులు కూడా చక్కగా చక్కపెడుతుంది. ఆమె, ఆమె తల్లి మా ఇంట్లో చాలా సంవత్సరాల నుంచి పనిచేస్తున్నారు''

తపన్‌సింగ్‌ సంతోషంతో పకపకా నవ్వాడు. ''ధాంక్స్‌! నా అవసరం విషయంలో నువ్వు శ్రద్ధ తీసుకొన్నందుకు''

''సార్‌! ఆ అమ్మాయి బంగళాముందు ఉంది. తమ పర్మిషన్‌ అయితే తీసుకు వస్తాను'' విన్నవించాడు పండా. కలెక్టర్‌ ఆమోదపూర్వకంగా తలవూపాడు. మెరుపువేగంతో గదిలోనుంచి బయటకు వెళ్లాడు. భవానీ కలెక్టర్‌ గదిలోకి వెళ్లే సరికి, భయంతో సన్నటి వణుకు ఆమెలో ప్రారంభమైంది. తనను తాను సంబాళించుకొని ఆయనకు వినయంగా నమస్కరించింది.

''నీ పేరేమిటి?'' ఆమెను అడిగాడు తపన్‌సింగ్‌

''భవానీ''

''నువ్వు చేపలు కూర, మాంసం కూర బాగా వండగలవా?''

''బాగా వండుతాను సార్‌''

''ఏమేమి వంటలు వండుతావో చెప్పు''

తాను వండగలిగిన వంటకాలు అన్నిటినీ భవానీ చెప్పింది.

''నీకు ఎంత జీతం కావాలి?''

ఆమె మౌనంగా ఉంది. వెంటనే పండా కలగజేసుకొని

''సార్‌! రెండు వందల రూపాయలు ఇస్తే చాలు!'' అన్నాడు.

తపన్‌సింగ్‌ చిరుకోపంతో పండా వంక చూశాడు.

''నేను నీకు నెలకు అయిదు వందల రూపాయలిస్తాను. చెప్పాడు కలెక్టర్‌

అది విని పండా కళ్లు పెద్దవిగా అయి బయటకు వచ్చేసేంత పనైంది!

తపన్‌సింగ్‌, భవానీని కొన్ని ప్రశ్నలు వేశాడు. ఆమె కుటుంబం గురించి అడిగి తెలుసుకున్నాడు. అన్నిటికీ ఆమె చక్కటి సమాధానాలు చెప్పింది. అప్పటికి ఆమెలో ధైర్యం ఏర్పడింది. తొట్రుపాటు లేకుండా సమాధానాలు చెప్పింది. మధ్య మధ్య చిరునవ్వులు నవ్వడానికి కూడా ధైర్యం వచ్చింది ఆమెకు.

పండా నిశ్శబ్దంగా గమనిస్తున్నాడు. తపన్‌సింగ్‌లో కనిపిస్తున్న ఉత్సాహం పండాకు ఆనందం కలిగించింది. తన పాచిక పారినట్లేనని అతగాడు మురిసిపోయాడు. భవానీ వలన తాను కలెక్టర్‌ మెప్పు పొందినట్లే! ఇటుపై కలెక్టర్‌ తనపై చూపే అభిమానం వలన పార్టీల వద్ద బాగా లంచాలు గుంజవచ్చు! పండా ఆలోచనలు ఇలా సాగుతుండగా కలెక్టర్‌ తన జేబులోనుంచి పర్సు తీసి కొన్ని నోట్లు భవానీకి ఇచ్చాడు.

''వీటితో మంచి డ్రస్సులు కొనుక్కో. ఇక మీదట నువ్వు శుభ్రంగా వుండడం నేర్చుకో! రేపటి నుంచి పనిలో ప్రవేశించు'' చెప్పాడు తపన్‌సింగ్‌.

భవాని ఇంటికి వెళ్లి జరిగిన సంగతులన్నీ తల్లికి చెప్పింది. ఆ మరుసటి రోజునుంచీ భవానీ కలెక్టర్‌ బంగళాకు వెళ్లి వంటపనులు, ఇంటి పనులు చెయ్యసాగింది. రోజులు గడిచేకొద్దీ ఆమె తన పనిపాటలతో కలెక్టర్‌ మెప్పు పొందసాగింది. కలెక్టర్‌ బంగళాలో పనులుచేసే బాబుల్‌కు భవానీ రాకతో చాలా వరకు పనులు చేసే శ్రమ తప్పిపోయింది. అతను మెట్రిక్యులేషన్‌ పాసయ్యాడు. ఏపనీ చెయ్యడం అతనికి ఇష్టం ఉండదు. వొళ్లు వంచకుండా తేలికైన పనులు చేస్తూ కాలక్షేపం చెయ్యాలని చూస్తాడు. అతగాడు చేసే వంటలన్నీ పరమ ఘోరంగా ఉంటాయి.

ఒకరోజున కలెక్టర్‌, బాబుల్‌కు చెప్పాడు భవానీ ఖాళీగా ఉండే సమయంలో ఆమెకు ఒరియా భాష ఎలా చదవాలో, రాయాలో నేర్పమని, బాబుల్‌కు చాలా ఆనందం కలిగింది. ఇందువల్ల తాను ఆమెను తనివి తీరా చూస్తూ కూర్చోవచ్చు. ఆమెకు పాఠాలు చెప్తూ ఆమెను స్వాధీనం చేసుకొనే పధకాల కోసం అన్వేషించసాగాడు.

భవానీ నిజాయితీ, పనితనం తపన్‌సింగ్‌కు పూర్తిగా తృప్తి కలిగించాయి. ఆయన భవానీ నెల జీతాన్ని 500 రూపాయల నుంచి వెయ్యి రూపాయలకు పెంచాడు. అందువలన భవానీ తల్లి ఆర్థిక బాధలు తగ్గాయి. అయితే ఆమెలో ఆందోళన మాత్రం ఎక్కువైంది. తరచుగా భవానీని దూషించసాగింది.

''ఛండాలురాలా! నీవలన ఏదో రోజు నేను ఛస్తాను. నీకు కడుపు అవుతుంది. నలుగుర్లో తలెత్తుకోలేక నేను చావనే ఛస్తాను''

తాను జాగ్రత్తగానే వున్నాననీ, ఈ విషయంలో భయపడనవసరం లేదనీ, తల్లికి పరిపరి విధాల చెప్పేది భవాని. ఆమెకు కలుగుతున్న అసౌకర్యం అంతా బాబుల్‌ వల్లనే. అతనితో వేగడం ఎలాగో ఆమెకు బోధపడడం లేదు. అతను రెండుసార్లు ఆమెను బలాత్కరించడానికి చూశాడు. ఒకసారి

''నువ్వు చాలా అందంగా ఉంటావు భవానీ!'' అన్నాడు.

అది విని ఆమె మౌనంగా ఉండిపోయింది. ఒకరోజు సాయంత్రం వర్షం కురుస్తూ ఉండగా బాబుల్‌, భవానీకి పాఠం చెప్తున్న వాడల్లా హఠాత్తుగా ఆగిపోయాడు. కొద్దిసేపు ఆమె మొహం వంకే తేరిపార చూస్తూ కూర్చున్నాడు. తన వేలినుంచి ఉంగరం తీసి,

''ఈ ఉంగరాన్ని భవానీ తీసుకుని ఎప్పటికీ తన దగ్గరే ఉంచుకోవాలని నేను కోరుకొంటున్నాను'' అన్నాడు.

''ఎందుకు?'' అన్నది భవాని

''నేను నిన్ను పెళ్లాడుదామనుకొంటున్నా. కొద్దిరోజుల్లో నువ్వు నా భార్యవు కావాలి!'' చెప్పాడు బాబుల్‌.

అదే సమయంలో కలెక్టర్‌ ఆ గదిలోకి వెళ్లాడు.

''నువ్వు చెప్పింది విన్నాను... మీ ఇద్దరి మధ్యా ఏదో జరుగుతూ ఉందని నేను గ్రహించాను భవానీని ఈ నెలలో పెళ్లి చేసుకుంటావా?'' తపన్‌సింగ్‌ అడిగాడు బాబుల్‌ను.

బాబుల్‌ మొహం మాడిపోయింది. భయంతో వణకసాగాడు. అది చూసి కలెక్టర్‌కు ఆశ్చర్యం వేసింది. వెంటనే భవానీని ఆ గదిలో నుంచి వెళ్లమని చెప్పాడు తపన్‌సింగ్‌.

''నువ్వామెను పెళ్లాడుతావా? లేదా?'' ఆయన బాబుల్‌ను అడిగాడు. ఇదే ప్రశ్నను మూడుసార్లు అడిగాడు. చివరికి బాబుల్‌ తలెత్తి నెమ్మదిగా గొణిగాడు

''క్షమించండి సార్‌! నేను భవానీని పెళ్లాడలేను. నా తండ్రి ఒక స్కూలు టీచరు. మాది గౌరవనీయమైన కుటుంబం. నేనొక పనిమనిషిని పెళ్లాడ్డానికి ఆయన ఎంతమాత్రం ఒప్పుకోడు. తమరే చెప్పండి నేను పనిమనిషిని ఎలా పెళ్లాడనూ?''

తపన్‌సింగ్‌ కోపాన్ని ఆపుకోలేకపోయాడు.

''ఈ విషయంలో నీ తండ్రి అంగీకారం అనవసరం''

''అయ్యా! తండ్రి మాట కాదని, దైవంపట్ల ఎలా తప్పుగా ప్రవర్తించగలను?'' అన్నాడు బాబుల్‌.

''నువ్వు వెంటనే బంగళాలోని నీ సామాన్లు తీసుకొని వెళ్లిపో!'' ఆగ్రహంతో బిగ్గరగా కేకలు వేశాడు కలెక్టర్‌

ఆ మర్నాడు టీ తాగే సమయంలో తపన్‌సింగ్‌ భవానీతో అన్నాడు. ''నువ్వు పరమ తెలివి తక్కువదానివి. ఆ బాబుల్‌ నిన్ను మోసం చేద్దామనుకున్నాడు. నువ్వు అతన్ని నిజంగా ప్రేమిస్తూ ఉంటే, నేను అతణ్ని నిన్ను పెళ్లాడేలా ఒప్పిస్తాను. దాపరికం లేకుండా నాకు చెప్పు. నువ్వు అతణ్ని ప్రేమిస్తున్నావా?''

వెంటనే భవానీ ''లేదు. అతనంటే నాకు పరమ అసహ్యం!'' అని చెప్పింది.

* * *

తపన్‌సింగ్‌ తల్లిదండ్రులు ఢిల్లీలో ఉంటున్నారు. అక్కడ తపన్‌ అన్న ఒక డాక్టర్‌. తండ్రి ఉద్యోగ విరమణ చేసిన ప్రభుత్వ ఉద్యోగి. అతని ఇద్దరు చెల్లెళ్లు అమెరికాలో ఉంటున్నారు. తమ భర్తలు ఉద్యోగరీత్యా. తపన్‌సింగ్‌ వివాహాన్ని వాయిదా వేస్తున్నందుకు అతని కుటుంబ సభ్యులు ఆందోళన చెందుతూనే ఉన్నారు.

తపన్‌ తండ్రి కటక్‌ వెళ్లాడు తపన్‌ అన్న ఒక లేడీ డాక్టర్‌ సంబంధం అతనికోసం చూశాడు. ఆమె చాలా అందంగా ఉంటుంది. ఈ విషయం కొడుక్కు చెప్పడానికి తండ్రి వచ్చాడు. తపన్‌ తల్లి ఆ లేడీ డాక్టర్‌ను తన కోడలుగా చేసుకోవాలని తహతహలాడుతోంది.

ఆ సాయంత్రం టీ చేసే సమయంలో తండ్రీ, కొడుకుల సంభాషణ భవానీ వింది. తండ్రి ఇచ్చిన ఫొటో చూసి తపన్‌ హేళనగా నవ్వాడు. అందుకు పెద్దాయన తీవ్రంగా బాధపడ్డాడు. ఆ మర్నాడు ఉదయం తపన్‌సింగ్‌ కలకత్తా వెళ్లాడు. నాల్గురోజుల క్యాంపు. తాను తిరిగి వచ్చిన తర్వాత ఆ సమస్య పరిష్కారం గురించి ఆలోచిద్దామని తండ్రికి మాట ఇచ్చాడు తపన్‌.

ఆందోళన చెందుతున్న ఆయనకు ఒక ఆలోచన తోచింది. తన కొడుకుకు స్త్రీలెవరితోనైనా సంబంధాలు ఉన్నాయా? తెలుసుకోవాలనే కుతూహలంతో భవానీ నుంచి కొంత విషయాన్ని ఆయన సేకరించగలిగాడు.

''బాబుగారూ! మున్సిపాలిటీ ఛైర్‌పర్సన్‌గారు తరచు బంగళాకు వచ్చి అయ్యగారితో మాట్లాడుతూ ఉంటారు. ఆమె అందమైంది. ఒంటరిది. ఆమె అంటే బాబుగారికి కూడా ఇష్టమే అని నేను అనుకొంటున్నాను. ఆయన, ఆమెను పెళ్ళాడ్డానికి ఒక కారణం అడ్డు వస్తోంది. ఆమె ఒక ముస్లిం యువతి'' అని చెప్పింది.

క్యాంపు నుంచి తపన్‌సింగ్‌ రాగానే ''నా పేరును, కుటుంబ ప్రతిష్టను నువ్వు మంట కలపనున్నావా? ఒక ముస్లిం యువతిని పెళ్లి చేసుకుని!'' ఆగ్రహంతో అడిగాడు తండ్రి.

''ఏ ముస్లిమ్‌ యువతి?''

''ఇంకెవరు? ఆ మున్సిపల్‌ ఛైర్‌పర్సన్‌!'' ముసలాయన మండిపడుతూ అన్నాడు

''ఈ అయిడియా మీకు ఎవరిచ్చారు?''

''భవానీ నాకు అన్ని విషయాలు చెప్పింది. నువ్వు ఆ ముస్లిమ్‌ యువతిని ప్రేమిస్తున్నావ్‌. పెళ్లాడాలని అనుకొంటున్నావ్‌'' అన్నాడు ముసలాయన కోపంగా.

తపన్‌కు త్రీవమైన ఆగ్రహం కలిగింది. మొహం ఎర్రగా కందిపోయింది. ''బుద్ధిలేని పనిమనిషి! నా క్యారెక్టర్‌ మీద బురద చల్లడానికి చూస్తోంది. నేనామెను చంపేస్తాను. నేనంటే ఏమనుకుంటోంది? భవానీని కరి౮నంగా శిక్షిస్తాను. ఇక నుంచి పనిచెయ్యడానికి రావద్దని చెప్తాను'' అన్నాడు

కొడుకు కోపాన్ని చూసి పెద్దాయనకు ఆశ్చర్యం వేసింది. ''బాబూ! తొందరపడకు. భవానీ చాలా మంచి అమ్మాయి. చదువు లేకపోయినా, ప్రవర్తన చక్కగా ఉంటుంది. పాపం ఆమెను శిక్షించకు. చాలా అమాయకురాలు. నీకు ఆడస్నేహితులు ఎవరైనా ఉన్నారేమో తెలుసుకుందామని నేనే ఆమెను అడిగాను అంతే!'' అన్నాడు పెద్దాయన కొడుక్కు సంజాయిషీ ఇస్తూ

కొద్దిసేపు నిశ్శబ్దం తర్వాత ముసలాయన

''భవానీ మంచి పనిమనిషి. ఇదివరకు బంగళా అంతా చెత్తా చెదారంతో నిండి అపరిశుభ్రంగా ఉండేది. ప్రస్తుతం భవానీ దీన్నంతా శుభ్రం చేసి అద్దంలా తీర్చిదిద్దింది! నేను భవానీని ఢిల్లీ తీసుకు వెళ్దామనుకొంటున్నాను. మీ అమ్మ భవానీని ఎంతో ఇష్టపడుతుంది. ఆమెకు చేదోడు వాదోడుగా ఉంటుంది'' అన్నాడు.

''ఆమెను అంతగా మీరు పొగడుతున్నారు గదా? అలాంటప్పుడు ఆమెను మీ కోడలుగా ఎందుకు అంగీకరించకూడదు? నేనామెను పెళ్లాడాలని అనుకొంటున్నాను!'' అన్నాడు తపన్‌సింగ్‌.

వెంటనే తండ్రి తీవ్రమైన కోపంతో బిగ్గరగా అన్నాడు ''అలాగా! భవానీ ఎంతో ధైర్యంగా ఈ ప్లాన్‌ వేసింది అన్నమాట! ఆమె నీ నెత్తిన ఎక్కి కూర్చుంది. ఇది పరమ ఛండాలంగా ఉంది. ఇక మీదట ఇక్కడకు రావద్దని ఆమెకు చెప్తాను. ఆమెకు చదువు సంధ్యలు లేవు. చాలా హీనస్థితిలో వున్న కుటుంబం. నువ్వామెను పెళ్లాడకూడదు. డిస్ట్రిక్ట్‌ కలెక్టర్‌ ఓ పనిమనిషిని పెళ్లాడ్డమా? అసంభవం తపన్‌. నీ ప్రతిష్ట అంతా కుప్పకూలిపోతుంది. ఈ విషయం విన్నదంటే మీ అమ్మ చచ్చిపోతుంది!''

తపన్‌ ఆగ్రహోదగ్రుడయ్యాడు. తీవ్రస్థాయిలో తండ్రిని ఎదుర్కొన్నాడు. ''మీరెప్పుడూ గర్వంగా చెప్తూ ఉంటారుగదా? మీరు గాంధేయవాది అని! మీరు జీవితంలో ఇంతవరకూ మహాత్ముడు చేసిన కార్యాల్లో ఒక్కటైనా చేశారా? మనదేశంలో గాంధీ గారి అనుచరులం అని చెప్పుకొనే అనేక మంది నకిలీ అనుచరులున్నారు. వారిలో మీరొకరు. ఒక హిందూ, ముస్లిమ్‌ల మధ్య తేడా చూడ్డానికి మీకు లజ్జ వెయ్యడం లేదు? ఒక పనిమనిషి అని భవానీని మీరు అసహ్యించుకోవడానికి మీకు సిగ్గు వెయ్యడం లేదు? ఆమె పేదదనీ, చదువు లేనిదనీ ఈసడించుకోవడానికి మీ మనసెలా ఒప్పింది? గంగాజలంలా భవానీ హృదయం అతి పవిత్రమైంది. స్వచ్చమైన ప్రేమకు అమాయకత్వానికి ఆమె శిఖరాగ్రం వంటిది! నేనామెను పెళ్లాడతాను. ఆమెను విద్యావంతురాలిని చేసిన పిమ్మట, ఈ సంఘం యొక్క తీరు తెన్నులు గురించి చెప్తాను'' అన్నాడు.

అది విని ముసలాయన గర్వం అణగారిపోయింది. ఆయన మానసికంగా ఎంతో గాయపడ్డాడు. తీవ్రమైన అవమానానికి గురయ్యాడు. రెండు గ్లాసుల చల్లటి నీళ్లు తాగి, నుదురుకు పట్టిన చెమట తుడుచుకున్నాడు. తపన్‌సింగ్‌ కోపంగా ఆ గదిలోంచి వెళ్లాడు. పెద్దాయన సోఫాలో కూర్చుని ఆలోచనల్లోకి కూరుకుపోయాడు. బాపూజీ ప్రవచనాలు, ఆయన మహోన్నతమైన ఘనత, మానవత్వం గురించి ముసలాయన స్ఫురణకు తెచ్చుకోసాగాడు. హఠాత్తుగా ఆయన ఆలోచనలు భగ్నమయ్యాయి

''బాబు గారూ!'' అని భవానీ పిలవడంతో. తృళ్లిపడి చూశాడు. పొగలు కక్కుతున్న టీ గ్లాసుతో భవానీ కనిపించింది.

''భవానీ! నీ టీ ఏది?''

ఆ ప్రశ్న ఆమెకు వింతగా అనిపించింది. తొట్రుపాటుతో,

''అయ్యా, నేను టీ తాగను'' అంది

''ఇప్పుడు నువ్వు కూడా టీ తాగవలసిందే!'' ఆజ్ఞాపించాడు. ఆమె గాబరా పడింది.

''బాబు గారూ! మీకోసం ఒక్కటే చేశాను''

''ఇంకో గ్లాసు పట్రా''

వెంటనే భవానీ మరొక గ్లాసు తెచ్చింది. అతనా గ్లాసు తీసుకొని తన గ్లాసులోని సగం టీని దాంట్లో పోసి ఆమెకు ఇచ్చాడు. వాళ్లిద్దరూ మౌనంగా టీలు తాగారు. హఠాత్తుగా భవానీ చూసింది ఆయన పెద్దకళ్లల్లో నీళ్లు సుళ్లు తిరుగుతూ ఉండడం. ఈయన ఎందుకో బాధపడుతున్నాడు. కొడుకు ఏ విషయంలో అయినా మందలించాడేమో? ఆ బాధకు కారణం ఏమిటో ఆయన్నే అడిగి తెలుసుకోవాలని అనిపించినా, మౌనంగా ఉండిపోయింది.

హఠాత్తుగా ముసలాయన కన్నీటిని ఆపుకోలేక బావురుమన్నాడు.

''మా తపన్‌ నిజంగా ఓ మహాత్మాగాంధీ! భవానీ, నీకు భర్తగా ఓ దేవుని వంటి వాడు లభించాడు! నీ బాబు గారు నిన్ను పెళ్లాడతారు!'' అన్నాడు.

తాను విన్న మాటలు నమ్మలేనట్లుగా అతని వంక చూసింది భవాని.

''ఇది నిజం. నన్ను నమ్ము. ఇకమీదట మీ తల్లిదండ్రులకు ఏ ఇబ్బందీ కలక్కుండా, మేము సహాయం చేస్తూ ఉంటాం సరేనా!'' చెప్పాడు పెద్దాయన.

భవానీ ఇంటికి వెళ్లింది. ఏమీ జరగనట్లు మామూలుగా ప్రవర్తించింది. తల్లికీ, తండ్రికీ ఏ విషయం చెప్పలేదు.

కొద్దిరోజులు తర్వాత తపన్‌సింగ్‌, భవానీని వివాహం చేసుకొన్నాడు. అతని నిజాయితీ, అవినీతి పరుల పట్ల తీవ్రంగా వ్యవహరించే తీరు, రఫుపండాకు ఇతర లంచగొండి ఉద్యోగులకు తీవ్రమైన అసౌకర్యం కలిగించింది. లంచాలు ముట్టడం గగనమైంది. చివరికి వారంతా కలసి, అవినీతి పరులైన రాజకీయ నాయకుల సహకారంతో, తపన్‌సింగ్‌ను కటక్‌ నుంచి మరో జిల్లాకు ట్రాన్స్‌ఫర్‌ చేయించారు.

అక్కడ తపన్‌సింగ్‌, భవానీలు కలసి కొత్తజీవితం ప్రారంభించారు!
అనువాదం: కొడిమెల శ్రీరామమూర్తి
