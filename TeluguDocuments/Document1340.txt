చెట్టుపేరు చెప్పుకొని....
భారత రాజకీయాల్లో మూలపుటమ్మలాంటి కాంగ్రెస్‌ పార్టీకి నూట ఇరవైనాలుగేళ్లు నిండాయి. ఏడాది పొడవునా సంబరాలు నిర్వహించడం ద్వారా- జాతీయోద్యమానికి పర్యాయపదమైన కాంగ్రెస్‌ నూట పాతికేళ్ల ఘనతను వేనోళ్ల చాటాలని పార్టీ అధిష్ఠానం నిర్ణయించింది. 124ఏళ్ల కాంగ్రెస్‌ చరిత్రను రెండుగా విభజిస్తే, 1947లో స్వాతంత్య్రానికి ముందు 62 సంవత్సరాలు ఓ జాజ్జ్వల్యమాన శకం. పరాయిపీడనలో బితుకుబితుకుమంటూ బతుకుతున్న భరతజాతిలో పౌరుషాగ్ని రగిలించి స్వాతంత్య్రకాంక్ష జ్వలింపజేసి ప్రతిపౌరుణ్నీ మడమ తిప్పని సైనికుడిగా మార్చిన మహోజ్జ్వల చరితకు కాంగ్రెస్‌దే సారథ్యం! భారతదేశ సమస్యలపై స్పందించే వేదికగా 1885 డిసెంబరు 28 మధ్యాహ్నం బొంబాయిలోని గోకుల్‌దాస్‌ తేజ్‌పాల్‌ సంస్కృత కళాశాల హాలులో కాంగ్రెస్‌ తొలి సదస్సు ఉమేశ్‌చంద్ర బెనర్జీ అధ్యక్షతన జరిగింది. దేశభక్తిగల వారిమధ్య సన్నిహితబంధాన్ని పెంచడమే తొలిలక్ష్యంగా ఏర్పాటైన కాంగ్రెస్‌- ప్రశాంతంగా కాలగర్భంలో కలిసిపోవడానికి తోడ్పాటునందించడమే తన ధ్యేయమని లార్డ్‌ కర్జన్‌ పేర్కొన్నాడు. 1906లో 'స్వాతంత్య్రం నా జన్మహక్కు' అంటూ బాలగంగాధర్‌ తిలక్‌ చేసిన సింహగర్జనకు తెల్లదొరలే ఉక్కిరిబిక్కిరయ్యారు. మహాత్మాగాంధీ రాకతో కాంగ్రెస్‌ వరదగోదారిగా మారింది. స్వాతంత్య్రోద్యమ కాంక్ష పల్లెపల్లెనూ గుండెగుండెనూ ఘూర్ణిల్లజేసింది! 1929లో లాహోర్‌ వేదికగా చేసిన పూర్ణస్వరాజ్‌ తీర్మానం, 1942నాటి క్విట్‌ ఇండియా ఉద్యమం భారతమాత దాస్య శృంఖలాల్ని తెగదెంచే మహాక్రతువులో కీలక ఘట్టాలు. 1947లో స్వాతంత్య్రం సిద్ధించేదాకా జాతీయోద్యమానికి సాంకేతిక నామమై వెలిగిన కాంగ్రెస్‌తో పదం కలిపి త్యాగధనుల పోరాటపథంలో కదం తొక్కిన భారతమ్మ ముద్దుబిడ్డల వీరగాథలు వింటే గుండెలుప్పొంగక మానవు. స్వాతంత్య్ర లక్ష్యం నెరవేరింది కాబట్టి కాంగ్రెస్‌ను రద్దుచేస్తే మేలన్నది ఆనాడు మహాత్ముడు చేసిన సూచన. దరిమిలా అరవై రెండేళ్లకు కాంగ్రెస్‌ అధోముఖ పయనాన్ని చూస్తే- బాపూజీ దూరదృష్టికి జేజేలు పలకకుండా ఉండగలమా? 
స్వాతంత్య్రోద్యమ సైన్యాధ్యక్షత ఇంగువ కట్టిన గుడ్డకాగా, తొలినాటి సార్వత్రిక ఎన్నికల్లో కాంగ్రెస్‌ గెలుపు నల్లేరుమీద బండి నడక అయింది. త్యాగమూర్తులైన తొలితరం నేతల దార్శనికత నాడు దేశానికి కొండంత అండగా నిలిచింది. ఎప్పుడైతే ఇందిరాగాంధీ కాంగ్రెస్‌ను 'ఐ'క్యం చేసుకొన్నారో అంతర్గత ప్రజాస్వామ్యం అన్నది పార్టీలో పత్తాలేకుండా పోయింది. అవినీతి, బంధుప్రీతి, ఆశ్రితపక్షపాతం, వ్యక్తిపూజ సంస్కృతి వూడలు దిగి విస్తరించడంతో అధిష్ఠానాధిదేవత గూటి చిలుకగా పార్టీ మారిపోయింది. రాజీవ్‌గాంధీ అధ్యక్షత చేపట్టే నాటికే కాంగ్రెస్‌కు నూరేళ్లూ నిండాయి! 1985లో కాంగ్రెస్‌ శత వసంతోత్సవాలు ముంబయిలో జరిగినప్పుడు- పార్టీని పట్టిపల్లారుస్తున్న రుగ్మతలు ఏమిటో రాజీవ్‌గాంధీ నిష్ఠగా ఏకరువుపెట్టారు. కోటరీకి కొరత వేసి అసలు సిసలైన ప్రజాతంత్ర వ్యవస్థగా పార్టీ పునరుత్థానానికి బాటలు వేస్తానన్నారు. తాను చేతల మనిషినని చాటుకొంటూ- దర్బారాసింగ్‌ అధ్యక్షతన ఓ ఉపసంఘాన్ని, ఉమాశంకర్‌ దీక్షిత్‌ నేతృత్వంలో మరో కమిటీని వేసి రాబట్టిన నివేదికల్ని చెత్తబుట్ట దాఖలు చేశారు! 1998లో యావత్‌ పార్టీ యంత్రాంగమూ సాష్టాంగపడి ప్రాధేయపడిన మీదట కాంగ్రెస్‌ పగ్గాలు చేపట్టిన సోనియా సైతం- అంతర్గత జాడ్యాల్ని వదిలిస్తానని అనర్గళంగా ఉపన్యసించారు. 1999లో సార్వత్రిక ఓటమికి కారణాలేమిటో ఆరాతీయడానికి నియమించిన ఆంటొనీ కమిటీ- సమష్టి నాయకత్వ సూత్రాల్ని, అధికార వికేంద్రీకరణను ప్రతిపాదిస్తే మేడమ్‌ వాటిని అటకెక్కించారు. నేడు కాంగ్రెస్‌ అంటే, కేవలం వారసత్వ రాజకీయాల మేనా! దశాబ్దాలుగా ఆ గొంగడి పరిణామక్రమాన్ని గమనిస్తూ కొత్తగా వెంట్రుకలేరడం వృథాప్రయాసే కదా! 

నీతినీ రాజకీయాల్నీ వేరుచేసి చూడటం సాధ్యపడదన్నారు మహాత్మాగాంధీ. రాజకీయాల్లో నీతిని నేతిబీర చందంగా మార్చేసిన నయాగాంధీల శకం నాలుగు దశాబ్దాలుగా నడుస్తోంది! ఏకాభిప్రాయ సాధనతో లౌకికవాదాన్ని పెంచి, నిరుపేదల హక్కుల పరిరక్షణకు పాటుపడుతున్నది కాంగ్రెస్‌ పార్టీ ఒక్కటేనని సోనియాగాంధీ తాజాగా ప్రకటించారు! అమ్మ పుట్టిల్లు మేనమామకు తెలియదన్నట్లుగా ప్రసంగాలు దంచితే జనం నవ్విపోతారు! ఇందిరాగాంధీ హత్యానంతరం సిక్కుల వూచకోత ఏ లౌకికవాదానికి సూచిక? స్వాతంత్య్రం వచ్చినప్పుడు దేశజనాభా ఎంతో అంతకంటే ఎక్కువ సంఖ్యలో పేదలు నేడు పోగుపడటం ఏ ప్రగతికి దాఖలా? భిన్న వాదనలకు చోటుపెడుతూనే అంతిమంగా ప్రజానుకూల నిర్ణయాలకు ఎలా రావాలో స్వాతంత్య్రోద్యమ కాలంలో వాడీవేడిగా జరిగిన కాంగ్రెస్‌ సదస్సులే చాటిచెబుతాయి. 'పార్టీ విధానాల అనుసారం ప్రభుత్వ నిర్ణయాలుండాలా, సర్కారీ నిర్ణయాల మేరకు పార్టీ విధానాలు మార్చుకోవాలా' వంటి కీలక అంశాలపైనా ఆరు దశాబ్దాలనాడు కాంగ్రెస్‌ వేదికపైనే అంతర్గతంగా చర్చోపచర్చలు సాగాయి. సంప్రతింపులు, చర్చలవంటి ఆరోగ్యకర సంప్రదాయాలన్నీ కాలగర్భంలో కలిసిపోగా- అధినేత్రే 'సుప్రీం', తక్కినవారంతా జీరోలనే పెడధోరణులు వూడలు దిగి సువ్యవస్థిత రాజకీయ యంత్రాంగంగా కాంగ్రెస్‌ దివాలా తీసింది. 'తా చెడ్డ కోతి...' చందంగా తక్కిన పార్టీలకూ ఆ జాడ్యాలన్నీ అంటించింది. ఇప్పుడు కనిపిస్తున్నదంతా చెట్టుపేరు చెప్పుకొని కాయలమ్ముకొనే ధోరణి! అది కూడా ఎల్లకాలం సాగదని వివిధ రాష్ట్రాల్లో ఆ పార్టీ ప్రస్తుత దైన్యావస్థే చాటి చెబుతోంది! 
