లంకేశుడు రాజపక్స
సమఉజ్జీల సమరంగా ఉత్కంఠ రేపిన శ్రీలంక అధ్యక్ష ఎన్నికల్లో విజయలక్ష్మి రాజపక్సనే వరించింది. బ్యాలెట్‌ ఓట్లు సహా అన్నిచోట్లా అధ్యక్షుడు రాజపక్సకు ప్రజలు బ్రహ్మరథం పట్టడంతో పద్దెనిమిది లక్షల దుర్నిరీక్ష్య మెజారిటీ దక్కింది. పోలింగ్‌నాడు విచ్చలవిడిగా అక్రమాలు సాగుతాయన్న విపక్ష కూటమి ఆరోపణలు, పెను శాంతి భద్రతల పరిస్థితి ఉత్పన్నమవుతుందన్న భయ సందేహాలు దూదిపింజెల్లా తేలిపోగా- 50మందికిపైగా అంతర్జాతీయ పరిశీలకుల పర్యవేక్షణలో ఎన్నికల క్రతువు సాఫీగా సాగిపోయింది. చారిత్రక మలుపుగా అభివర్ణించదగిన కీలక ఎన్నికల్లో దేశానికి విస్పష్ట దిశానిర్దేశం చెయ్యగల నేతగా రాజపక్సపై అశేష జనావళి నమ్మకాన్ని నిర్ద్వంద్వంగా చాటిన ఫలితాలివి! రాజపక్సకు ప్రధాన ప్రత్యర్థి మాజీ సైనిక దళాల ప్రధానాధికారి జనరల్‌ శరత్‌ ఫొన్సెకా కాకపోయి ఉంటే- ఎన్నికలు ఏకపక్షంగా తేలిపోయేవన్నది నిర్వివాదం. శ్రీలంకలో కార్యనిర్వాహక అధ్యక్ష పదవికి 1982 లగాయతు ఎన్నికలు జరుగుతున్నా- తమిళ ఈలం పులుల ప్రభావం లేకుండా జరిగిన తొలి ఎలెక్షన్లు ఇవే కావడం గమనార్హం. మహోగ్రవాద సంస్థగా వూడలు దిగిన ఎల్‌.టి.టి.ఇ.ని దాదాపు మూడేళ్ల అవిరామ సైనిక చర్యతో కూకటివేళ్లతో పెకలించిన ఘనత రాజపక్స ప్రభుత్వానిది. ఎల్‌.టి.టి.ఇ.పై నిరుడు మేనెలలో సంపూర్ణ విజయాన్ని ప్రకటించిన రాజపక్సకు స్థానిక ఎన్నికల్లో ప్రజానీకం బ్రహ్మరథం పట్టింది. ప్రస్తుతం అధ్యక్ష పదవీకాలం మరో రెండేళ్లున్నా, తక్షణం ఎన్నికలకు వెళ్ళడం ద్వారా మళ్లీ గెలుపు నల్లేరు మీద బండి నడక అవుతుందన్న అంచనా ముందస్తు పోటీకి తెరతీసింది. తమిళ పులుల పీచమణచడంలో క్రియాశీలంగా వ్యవహరించిన జనరల్‌ ఫొన్సెకాను ఉమ్మడి అభ్యర్థిగా విపక్షమంతా నిలపడం, కడనిమిషంలో మాజీ అధ్యక్షురాలు చంద్రిక సైతం 'పార్టీ ఫిరాయించడం'- జనతంత్ర తులాభారాన్ని కడదాకా రక్తి కట్టించిన మాట నిజం. రాజపక్స చేతిలోనే మరో ఆరేళ్లు రాజదండం- శ్రీలంక ఓటర్ల విజ్ఞతకు నిదర్శనం! 
క్రితంసారి మహింద రాజపక్స తొలిసారి దేశాధ్యక్ష ఎన్నికల బరిలోకి దిగినప్పుడు ఆయనకు దన్నుగా రూపుదిద్దుకొన్న యునైటెడ్‌ పీపుల్స్‌ ఫ్రీడమ్‌ అలయెన్స్‌లో జనతా విముక్తి పెరమున, జతిక హేలా ఉరుమయి లాంటి పార్టీలు ఉన్నాయి. అప్పట్లో బొటాబొటిగా 50.29శాతం గెల్చుకొన్న రాజపక్సకు వచ్చిన మెజారిటీ కేవలం లక్షా ఎనభైవేలు! ఎన్నికల్ని బహిష్కరించాల్సిందిగా పెద్దపులి వేలుపిళ్ళై ప్రభాకరన్‌ తమిళులకు ఇచ్చిన పిలుపు నాటి ప్రత్యర్థి విక్రమ సింఘె విజయావకాశాలకు గండికొట్టి, రాజపక్సను అందలం ఎక్కించింది. తమిళ పులుల ఏరివేత దరిమిలా- దశాబ్దాల ఉగ్రవాదాన్ని నిర్జించిన ఘనత తమదేనంటూ అధ్యక్షుడు, సైన్యాధికారి పోటీపడితే, జె.వి.పి., తమిళ నేషనల్‌ అలయెన్స్‌లాంటి ప్రభావశీల పక్షాలన్నీ జనరల్‌ ఫొన్సెకాకే మద్దతు పలికాయి. అయినా రాజపక్సకు లోగడకంటే పదింతల మెజారిటీ దక్కడం విశేషం! మెజారిటీ సింహళీయుల ఓట్లు రెండుగా చీలిపోతాయనీ; తమిళులు, ముస్లిములు ఇతర మైనారిటీల మద్దతుగల ఫొన్సెకా గెలుపొందే అవకాశాలు లేకపోలేదన్న మీడియా అంచనాలు ఘోరంగా తప్పాయి. తమిళుల ప్రాబల్య ప్రాంతాల్లో పోలింగ్‌ శాతం గణనీయంగా తగ్గినా జాతీయ సగటు 70శాతానికిపైగా నమోదైంది. ఫొన్సెకా సొంత వూరిలోనూ జెండా ఎగరేసిన రాజపక్స విజయం- ప్రజాంతరంగం లోతుల్ని విపక్ష కూటమి ముట్టలేకపోయిందని తేటపరుస్తోంది. కుటుంబ పాలన, అవినీతి, అధిక ధరలు తదితర అంశాల్ని వేలెత్తి చూపుతూ సరికొత్త మార్పును ఫొన్సెకా నినదించినా జనావళి విశ్వసించలేదు. ఎల్‌.టి.టి.ఇ. అంతంతో తొలి అంకమే ముగిసిందని, ఉగ్రవాదం మళ్ళీ సెలవేయకుండా కాచుకొంటూ దేశాన్ని అభివృద్ధి పథాన నడపాల్సిన బాధ్యత రాజపక్సపైనే ఉందన్న లంకేయుల మనోగతానికి ఈ ఫలితాలే రుజువు! 

ఆధునిక గెరిల్లా పోరాటానికి పెట్టింది పేరైన ఎల్‌.టి.టి.ఇ. దశాబ్దాలుగా శ్రీలంకను రావణకాష్ఠంగా మార్చేసింది. నిరుడు మే నెలలో పెద్దపులి అంతమయ్యేదాకా ఉగ్రవాద రణరక్త ప్లావిత చరిత్ర దాదాపు లక్షమంది ఉసురు తీసిందని గణాంకాలు చాటుతున్నాయి. క్రితంసారి ఎన్నికల ముందు 'మహింద చింతన' పేరిట మ్యానిఫెస్టో వెలువరించిన రాజపక్స- 'సమైక్యదేశం, జాతీయ ఏకాభిప్రాయం, గౌరవప్రదమైన శాంతి' తన ప్రాథమ్యాలని దేశాధ్యక్షత చేపట్టిన వెంటనే చాటారు. సంక్షోభ పరిష్కారానికి కొత్త దృక్పథం, సరికొత్త ధోరణి అవసరమన్న రాజపక్స తొలిదఫా పాలన కాలమంతా ఎల్‌.టి.టి.ఇ. పునాదుల్ని పెకలించడానికే పరిశ్రమించారు. ఉగ్రవాద భీతిలేని నేపథ్యంలో- తాజా ఎన్నికల సందర్భంగా- ఆసియాలో లంకకు భవ్య భవితను అందించడమే లక్ష్యమంటూ పద్నాలుగు అంశాలతో మ్యానిఫెస్టో వెలువరించారు. ఉగ్రవాదంపై పోరాడినంత పట్టుదలతో అవినీతిపైనా సమరం సాగిస్తానన్నది వాటిల్లో ముఖ్యమైనది. శ్రీలంక నేడు ఒకే ప్రజ- ఒకే దేశం అంటూ, ఎల్‌.టి.టి.ఇ. కోటలు కూలిన ఉత్తర పరగణాల్లోనూ స్థానిక సంస్థల ఎన్నికలు జరిపి ప్రజలకే అధికారం బదలాయిస్తామన్నది మరో వాగ్దానం. ఆర్థిక మాంద్యం మబ్బులు క్రమేణా తొలగుతున్న వేళ వేగవంతంగా అభివృద్ధి చెందనున్న తొలి పది దేశాల్లో శ్రీలంక ఎనిమిదోస్థానంలో ఉందని అమెరికాకు చెందిన ఎకనామిస్ట్‌ ఇంటెలిజెన్స్‌ యూనిట్‌ ప్రకటించింది. పునరధికారం దఖలు పరచడంద్వారా జనవాహిని తనపై పెట్టుకొన్న నమ్మకాన్ని నిలబెట్టుకోవాల్సిన బాధ్యత రాజపక్సది; తమిళులతోగల బొడ్డుపేగు బంధం దృష్ట్యా శ్రీలంక ఎదుగుదలకు సమధిక తోడ్పాటునందించడం భారత్‌ విధి! 
  
 
 
 
 
 
 
 
 
 
 
  
 
 
