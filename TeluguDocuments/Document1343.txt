ఉగ్రవాదంపై ఎత్తిన కత్తి
ప్రగతికోసం శాంతి, శాంతికోసం భద్రత అత్యావశ్యకమన్నది ఈనాటి మాట కాదు. 'ఉగ్రవాదం ఏ స్థాయిలో ఉందంటే- తమపై దాడులు జరిగే అవకాశమే లేదని ఏ ఒక్కరూ పూర్తి ధీమాతో ఉండే వీల్లే'దని నిష్ఠురసత్యం పలికిన నోటితోనే, 'భారత్‌ను మోకరిల్లజేయడం ఎవరివల్లా కా'దని దేశ ప్రధాని పలికినవి కేవలం డాంబికాలు! 'దమ్ముంటే మమ్మల్ని నిలువరించండి' తరహా ముందస్తు హెచ్చరికలతో టెర్రరిస్టులు పాల్పడిన అనేకానేక దాడుల్లో యావత్‌ జాతి నెత్తురోడింది. నిరుడు నవంబరులో దేశార్థిక రాజధానినే ఉగ్రవాదులు ముట్టడించి ఘోర కలి సృష్టించాకే- అంతర్గత భద్రతపై కేంద్రం కాస్తంత నిశితంగా దృష్టి సారించింది. నిర్ణీత కాలావధి ప్రణాళికలతో అంతర్గత భద్రతా యంత్రాంగాన్ని పరిపుష్టం చేస్తున్న కేంద్ర హోంమంత్రి చిదంబరం తాజాగా సెలవిచ్చిన కీలకాంశాలు మూడు. ఇప్పటిదాకా సీమాంతర ఉగ్రవాదాన్నే పెను ప్రమాదంగా భావిస్తున్నా దేశీయంగానూ సెలవేసిన పెడ ధోరణులతోనూ ముప్పు తీవ్రత తక్కువేమీ కాదన్నది చిదంబరం మాట! ఈ సంవత్సరం ఇంతవరకూ ఎలాంటి ఉగ్రవాద ఘటనా చోటు చేసుకోలేదంటూనే, ముంబయి ముట్టడి లేదా విమానం హైజాక్‌ లాంటివి జరిగే అవకాశమే లేదని చెప్పలేమన్నది వాస్తవ స్థితిగతుల విశ్లేషణ! కొన్ని నెలల క్రితం అమెరికాలో పర్యటించి వచ్చిన చిదంబరం- అంతర్గత భద్రతకు పొంచి ఉన్న ముప్పు దృష్ట్యా సమస్త భద్రత యంత్రాంగాన్నీ పునర్‌ వ్యవస్థీకరించాల్సిన అవసరం ఉందంటున్నారు. కేంద్ర రాష్ట్ర సంబంధాలు, విపత్తుల నిర్వహణ, జనాభా లెక్కలు తదితర అంశాలూ కేంద్ర హోంశాఖ పరిధిలో ఉన్నాయని, హోం మంత్రిత్వశాఖను విభజించడం ద్వారా వాటికి వేరేమంత్రిని నియమించి కేవలం అంతర్గత భద్రత పరిరక్షణే ప్రధాన బాధ్యతగా మరోమంత్రిని ప్రత్యేకించాలంటున్న చిదంబరం- వచ్చే సంవత్సరాంతానికల్లా నేషనల్‌ కౌంటర్‌ టెర్రరిజం సెంటర్‌(ఎన్‌.సి.టి.సి.) ఏర్పాటును ప్రతిపాదిస్తున్నారు. చేతల మనిషిగా చిదంబరం చేసిన ప్రతిపాదనలోని గుణదోషాలపై సమగ్ర చర్చ, కార్యాచరణ తక్షణావసరం! 
ఉగ్రవాదాన్ని సాధారణ పరిస్థితుల్లో సాగే యుద్ధనేరంగా 2004 ఏప్రిల్‌లో సర్వోన్నత న్యాయస్థానం పరిగణించింది. రెండున్నర దశాబ్దాలుగా ఉగ్రవాదుల మృత్యుహేలతో కుమిలిపోతున్న దేశంలో- ప్రాణాంతక సవాళ్లను కాచుకొనే విస్పష్ట యంత్రాంగాలు నేటికీ కొరవడటం ఏలికల 'పని పోకడల'కే అద్దంపడుతుంది! ఎన్‌.సి.టి.సి. లాంటి వ్యవస్థను న్యూయార్క్‌ దాడుల తరవాత ఏర్పాటు చేసుకోవడానికి అమెరికాకు మూడేళ్లు పట్టిందని, మనకు అంత సమయం లేదనీ చిదంబరం చెబుతున్న మాట అక్షరసత్యం. అయితే సెప్టెంబరు 11 దాడులకు రెండేళ్ల ముందే, అయిదు దేశాల్లో ఉగ్రవాద నిర్మూలన యంత్రాంగాల తీరుతెన్నుల్ని అధ్యయనం చేసిన అమెరికా- హోం ల్యాండ్‌ సెక్యూరిటీ వ్యవస్థకు తక్షణం శ్రీకారం చుట్టగలిగింది. దేశీయంగా అధ్యయనాలు ఏనాడో పూర్తి అయినా కార్యాచరణ దిశగా- ఇదిగో, ఇప్పుడు అడుగులు పడుతున్నాయి. నిఘా, పరిశోధన, కార్యాచరణ- ఈ మూడూ ప్రతిపాదిత ఎన్‌.సి.టి.సి. బాధ్యతలుగా ఉంటాయని చిదంబరం అంటున్నారు. ఉగ్రవాదంపై కార్యాచరణ అన్నది లేకపోతే ప్రతిపాదిత వ్యవస్థే ప్రభావ శూన్యమవుతుందని కేంద్ర హోంమంత్రి చెబుతున్నారు! నిరుడు ముంబయి ముట్టడి నేర్పిన గుణపాఠాలు ఇన్నీ అన్నీ కావు. నిఘా సంస్థల ముందస్తు హెచ్చరికలున్నా అవి కొరగానివి కావడం, ఉగ్రవాదుల గుప్పిట్లోకి హోటళ్లు వెళ్లాక కూడా దాడిని ఎవరు, ఎలా ఎదుర్కోవాలన్న అయోమయం- వ్యవస్థీకృత లోపాల్ని బట్టబయలు చేశాయి. ఏడాది వ్యవధిలోగా ఎన్‌.సి.టి.సి. పట్టాలకెక్కాల్సిందేనంటున్న చిదంబరం- యథతథ స్థితి ఆత్మహత్యా సదృశమని స్పష్టీకరిస్తున్నారు. వృత్తి నైపుణ్యం, బాధ్యత, జవాబుదారీతనాలతో పటిష్ఠ యంత్రాంగాల ఏర్పాటు నేటి అవసరమనడంలో భిన్నాభిప్రాయం లేదు. రాజ్యాంగ బాధ్యతలు, అధికారాల విషయంలో స్పష్టమైన విభజన రేఖలు లేకుంటే గందరగోళం తలెత్తే ప్రమాదాన్ని తోసిపుచ్చలేము! 

జాతీయ భద్రత పేరిట కేంద్రంలో ఓ కొత్త విభాగాన్ని కొలువుతీర్చి దానికి ఓ యువనేతను మంత్రిగా నియమించాలన్న యోచన ఏణ్నర్ధం క్రితమే కాంగ్రెస్‌ పెద్దల మదిలో మెదిలింది. చిదంబరం ప్రతిపాదన దానికి నకలుగా మిగిలితే ప్రయోజనమేముంది? 1968లో ప్రధానిగా ఇందిరాగాంధీ, దరిమిలా రాజీవ్‌, పీవీ ప్రభృతులు అంతర్గత భద్రతా యంత్రాంగంలో వికేంద్రీకరణను, అంతిమంగా క్యాబినెట్‌ కార్యదర్శి ద్వారా ప్రధాని అజమాయిషీని వ్యవస్థీకృతం చేశారు. అంతర్గత భద్రత అంశాలకు సంబంధించి అధికారమంతా కేంద్ర హోంమంత్రి చెంతే పోగుపడితే క్యాబినెట్‌ సమతౌల్యం దెబ్బతింటుందని, మితిమీరిన కేంద్రీకరణా అంత మంచిది కాదనీ నిపుణులు హెచ్చరిస్తున్నారు. వేటికవిగా ఉన్న భిన్న విభాగాల మధ్య సరైన సమన్వయ సాధనతోపాటు, చట్టసభలో తగు చర్చల దరిమిలానే అమెరికాలో పటిష్ఠ వ్యవస్థల ఏర్పాటు సాధ్యపడిన వాస్తవం విస్మరించకూడదు! దేశంలో ఏకైక నిఘా వ్యవస్థ నెలకొనాలని అబ్దుల్‌ కలామ్‌ లాంటి భారతరత్నం సిఫార్సు చేసినా, సమాఖ్య స్ఫూర్తి కదలబార్చే పెడధోరణులు ఊడలు దించుకొంటాయేమోనన్న రాష్ట్రాల భయానుమానాలు అహేతుకం కాదు. నిరంతర కృషి, నిష్పక్షపాతం, నిజాయతీలు ఆదర్శంగా ఏర్పాటైన సి.బి.ఐ. ఇప్పుడెలా వ్యవహరిస్తోంది? ఉన్నతాదర్శాలతో ఏర్పాటైన వ్యవస్థల్నీ పెంపుడు జాగిలాలుగా మార్చేస్తున్న కేంద్రంలోని పెద్దల దుర్రాజకీయమే కొత్త సమస్యలకు అంటుకడుతోంది. చిదంబరామాత్యుల ప్రతిపాదన ఉగ్రవాదంపై ఎత్తిన కత్తిలాంటిదే. అందరి అభిలాష- ఆ ఖడ్గ ప్రహారాల్లో రాజ్యాంగ విలువలు తెగటారిపోరాదన్నదే! 
  
 
 
 
 
 
 
 
 
 
 
  
 