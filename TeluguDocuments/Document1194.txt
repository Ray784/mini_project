
కథన కుతూహలుడు
- శీలా వీర్రాజు

ప్రాచీన సాహిత్య ఆధునిక సాహితీ పిపాసిగా, సాహిత్య కార్యకర్తగా, కథకుడిగా, సాహితీ పరిశోధకుడిగా మాడభూషి రంగాచార్యుల సాహిత్య ప్రస్థానాన్ని కుతూ హలంగానూ, సన్నిహితంగానూ ఆత్మీయతతోనూ చూడ్డానికి నాకు యువభారతి ఒక వేదికగా తోడ్పడింది. అభిమానిగా, మిత్రుడిగా, ఆత్మీయుడిగానన్నాయన భావించుకోడానికి ఆంధ్రసారస్వత పరిషత్తు ఆవరణంలోని యువభారతి కార్యాల యం మాకు రంగస్థలమైంది. ఆయన అభిరుచులనూ ఆలోచనలనూ, మా ఇరువురి మధ్య దారులు వేసాయి. అతని స్నేహ సౌశీల్యాలను, ఆత్మీయాభిమానాలను, గౌరవమన్ననలను చవిచూడడానికి ఇరువురి అభిరుచుల మధ్యగల ఏకత్వం అను కూల వాతావరణాన్ని సృష్టించింది.

తన యవ్వనారంభంలో యువభారతీయుడిగా ఆ సంస్థ కార్యకలాపాలలో చురుకుగా పాల్గొం టూ, సహమిత్రులతో పాటు చెట్ట పట్టాలేసుకుని సాహితీ పథంలో నడుస్తూ కార్యకర్త స్థాయినుంచి సృజనాత్మక సాహితీవేత్తగా రంగాచార్యులు పరి ణామం చెందడం ప్రత్యక్షంగా చూసినవాడ్ని నేను. యువభారతి వల్ల ప్రభావితులైన వారిలో ఇంచు మించు అందరూ కవిత్వరంగాన్ని ఆశ్రయిస్తే మాడభూషి రంగాచార్యులు మాత్రం కథన రంగాన్ని ఎన్నుకోవడం ఒక విశేషమే. కవితలు కొన్ని రాసినా అతనిది ప్రధానంగా కథా మార్గమే. అందుకే ఆయన ఎంఫిల్‌, పిహెచ్‌.డి పరిశోధనాంశాలుగా కథా,నవలా రచనలనే తీసుకు న్నాడు.

మాడభూషి చదువుకున్నది ప్రాచ్యకళాశాలలో ఆయినా, సాంప్రదాయ సాహిత్యం పట్ల వీసమెత్తు ఎక్కువ మొగ్గు చూపించే యువభారతిలో సాహితీ కార్యకర్తగా ఉన్నా ఆధునిక భావధారను అందుకోవడానికీ, ఆధునిక సాహిత్య ప్రక్రియల్లో తొంగిచూడడానికీ, ఏ మాత్రం ఆయన వెనుకంజ వేయలేదు.సమకాలీన జీవితం పట్ల ఆయనకు గల అవగాహన, సంకుచితమైన ఆలోచనలకు స్వస్తి చెప్పే విశాల దృక్పథం సాహిత్యరంగంలోకి అడుగుపెట్టడానికి ముందే ఆయనకు అలవడ్డాయి. విద్యార్థిదశలో ప్రాచ్యకళాశాల ప్రిన్సిపాల్‌ కె.కె రంగనాధాచార్యుల ప్రగతిశీల ఆలో చనలు ఆయనను బాగా ఆకర్షించి ఉండవచ్చు.

కార్యకర్త దశలో సుధామ, నాగినేని భాస్కరరావు, విశ్వనాధ సూర్యనారాయణ, కె.బి.లక్ష్మి గార్ల మిత్రత్వం తన ఆలో చనా సరళిని వర్తమానకాలను గుణంగా మలుచుకోడానికి మరికొంత దోహదం చేసి ఉంటుంది. శుద్ధ ఛాందస సాంప్రదాయ కుటుంబంలోంచి వచ్చిన రంగాచారికి ఆధు నిక భావధారతో రచనలు చేయడానికి ఆయన చదివిన రచనలు కూడా ఎంతగానో తోడ్పడ్డాయి. బుచ్చిబాబు, చలం, రంగనాయ కమ్మ వంటి రచయితల రచనలు ఇష్టంగా చదివే రంగాచారి మీద ఆ రచయితల ప్రభా వం పడడంలో ఆశ్చర్యమేంలేదు.

రచయితల్లో ఎక్కువగా ఆయన మీద ప్రభావం చూపినవాడు బుచ్చిబాబు. బుచ్చి బాబులోని సౌందర్యతృష్ణ, ప్రకృతి ఆరాధన, వాక్యనిర్మాణశిల్పం, శైలి రంగాచారిని బాగా ప్రభావితం చేసాయనే చెప్పవచ్చు. అందుకే ఓ కథలో రంగాచారి ప్రకృతి దృశ్యాన్ని బుచ్చిబాబులాగ కళ్ళముందు అక్షరాల్లో చిత్రించి చూపుతాడు.

విషాదాన్ని కురుస్తున్నది ఆకాశం. షెడ్డు ఆవరణ గుంటల్లో నిలిచిన నీళ్ళతో మురికిగా ఉంది. వర్షం తుంపర రానురాను ఎక్కువ కాసాగింది. ఉండి ఉండి ఈదర గాలి వీస్తున్నది. చల్లగాలితాకిడికి నరాలు జివ్వుమంటున్నాయి. ఆల్లంత దూరంలో షెడ్డుటిన్ను రేకులపై పడుతున్న వర్షం చినుకులు శబ్దంచేస్తూ జారిపడుతున్నాయి. దూరంలో కీచురాళ్ళ ధ్వనులు, కప్పల బెకబెకలు. ఇలా ఒక వాతావరణాన్ని దృశ్య మానం చేసే విధానం రంగాచారికి బుచ్చిబాబునుంచి అలవడినదే. అంతేకాదు అవకాశం వచ్చినప్పుడల్లా రచయిత వ్యాఖ్యాతగా మారి ఆయా విషయాలను నిర్వ చించే బుచ్చిబాబు పద్ధతి కూడా రంగాచారిలో ఉంది. అందుకు నిదర్శనం. 'మానవ జీవిత మొక సజీవ కావ్యమైతే, అందు తరచి తరచి చదవవలసిన మధు రమైన పుటలు కొన్నయినా తప్పక ఉండగలవు. భగ్న ప్రేమికులంతా నిరాశావా దులైతే ఇక మిగిలేది ప్రపంచంలో సమాధులేకదా.

మనసే మందిరమై తనలో ప్రతిష్టించుకొన్న దేవుడు తనవాడైతే స్త్రీకి కావలసింది ఇంకేముంటుంది. ' బుచ్చిబాబు రచనల పట్ల రంగాచారికి అంత మక్కువ గనకనే తన ఎంఫిల్‌ పరి శోధనకోసం 'తెలుగు కథానిక-బుచ్చిబాబు' అన్న అంశాన్ని ఆయన ఎన్నుకు న్నాడు. ఆ పరిశోధనా గ్రంథంలో బుచ్చిబాబు పాత్రల్ని విశ్లేషించిన తీరు, తద్వారా బుచ్చిబాబుని అంచనా వేయడంలో అనుసరించిన ప్రామాణిక విధానం రంగాచారి పరిశోధనా ప్రతిభకు అద్దం పట్టేవిగా ఉన్నాయి. తనకు తెలిసిన తన చుట్టూ ఉన్న వ్యక్తులనే రంగా చారి తన రచనలో చూపించే ప్రయత్నం చేశాడు. నేల విడిచి సాము చేయలేదు. వృత్తిరిత్యా తారసపడిన చిత్రమైన వ్యక్తుల జీవితాల్లోకి తొంగి చూసి చెప్పినవే ఆయన కథలు.

రంగాచారికి స్త్రీలపట్ల గౌరవం ఉంది. వారి సమస్యలపట్ల సానుభూతి ఉంది. పతనమైన స్త్రీని అసహ్యించుకోవడం కన్న సానుభూతితో అర్థం చేసుకోవడానికి ప్రయత్నించే ఉదార వైఖరి ఉంది. స్త్రీలకు ఆర్థిక పుష్టి, జ్ఞానభిక్ష ద్వారానే చాలా వరకు వారి వెనుకబాటుతనం పరిష్కరింపబడుతుందే సంస్కరణ దృక్పథం ఉంది. రంగాచారి కథల్లో యితివృత్తాన్ని పరిశీలిస్తే ఈ విషయం స్పష్టమౌతుంది.

ఒక విధంగా రంగాచారి స్త్రీ జన పక్షపాతి. పిహెచ్‌డి పరి శోధన కోసం ఆయన ఎన్నుకున్న అంశం 'తెలుగు నవల- ఆధు నిక స్త్రీ' ఈ విషయాన్నే రుజువు చేస్తుంది. తెలుగు సాహిత్యంలో ప్రసిద్ధులైన రచయితలు ఉన్నవ లక్ష్మీనారాయణ, విశ్వనాధ సత్యనారాయణ, చలం, గోపిచంద్‌, ఉప్పల లక్ష్మణరావు, డా॥ శ్రీదేవి, రంగనాయకమ్మ, వాసిరెడ్డి సీతాదేవి గార్ల ముఖ్యమైన నవలల్ని తీసుకుని ఆయా రచయితలు సృష్టించిన స్త్రీ పాత్రలను చాలా చక్కగా విశ్లేషించాడు రంగాచారి. ఈ గ్రంథాన్ని ఆయన అంకితం చేసిన తీరులోనే స్త్రీ జాతిపట్ల ఆయనకున్న అభిమానం ఎంతటిదో స్పష్టమౌతుంది.

'మార నని మారాం చేస్తున్న ఈనాటి పితృస్వామ్య వ్యవస్థలో తన ప్రాదుర్భావానికి పురిటినొప్పులు పడుతున్న ఆధునిక స్త్రీకి' అంకితం చేశాడాయన. రంగాచారి కథకుడిగాకన్న పరిశోధకుడిగా ఎంతో ప్రతిభ కనబరిచాడు. మొదటినుంచీ రచనని సీరియస్‌గా కాక తీరక సమయంలోనో, అవసర సమ యంలోనో చేపట్టే ఒక కళగా మాత్రమే ఆయన చూశాడు. జీవితంలో భౌతిక జీవన వ్యాపారానికి తోడ్పడే ఉద్యోగంతో సమానంగా మానసికమైన ఆహ్లాదాన్ని సంతృప్తిని కలిగించే బౌద్ధికమైన సృజనాత్మక ప్రక్రియగా రచనను ఆయన స్వీకరించలేదు. స్వీకరించివుంటే మంచి కథకుడిగానో, మంచి విమర్శకుడిగానో రూపొందివుండే వాడు.

రంగాచారిది నిత్యం విద్యార్థిగా ఉండాలనుకునే ఆధ్యయనశీల మనస్తత్వం. ప్రాచ్యకళాశాలలో ఎంఓఎల్‌ చదువుతో ఆగిపోకుండా నిజాం కళాశాలలో చదువు, పోస్టుగ్రాడ్యుయేషన్‌, బిఇడి, ఎంఇడి, ఎంఫిల్‌, పిహెచ్‌డి, అకౌంటెంట్‌ పరీక్షలు, సాహిత్యంతో సంబంధంలేని కేషియర్‌ ఉద్యోగం (రైల్వేలో), పార్ట్‌టైం ఆధ్యాపకత్వం, ట్రేడ్‌ యూని యన్‌ కార్యకలాపాలు, సంసార బాధ్యతల నిర్వాహణ.. ఇన్ని పనుల మధ్య, ఇన్ని వ్యాపకాల మధ్య సాహిత్య పఠనం, కార్యకర్తగా సాహిత్య కార్యక్రమాలలో పాలు పంచుకోవడం. అలా బహుముఖ కార్యక్రమాల మధ్య ఎప్పుడైనా మనుసు పుట్టినప్పుడు ఓ కవితో కథో రాయడం. ఆ కవితలు, కథలు కూడా పాతిక ముప్పై ఏళ్ళ కిందట రాసిమానుకున్నవే.

అందుకే ఆయన నుంచి ఓ అరడజను కవితలు, ఓ డజను కథలు, ఓ నవలిక, ఓ అరడజను వ్యాసాలు మాత్రమే వెలు వడ్డాయి. ఎంఫిల్‌, పిహెచ్‌.డి పరిశోధనా గ్రంథాలు సరేసరి. ఉద్యోగం చేసుకుంటూ, ఇతర వ్యాపకాలు పెట్టుకోకుండా పూర్తి సాహిత్యానికి అంకితమై, అటు ఉద్యోగాన్నీ, ఇటు రచనా వ్యాసంగాన్నీ సమాంతరంగా రెండు రైలు పట్టాల్లా కొనసాగించి ఉంటే మంచి కథా రచయితగానో, మంచి కవి గానో, చక్కని సాహిత్య విమర్శకుడిగానో, లబ్ధప్రతిష్ఠుడై ఉండేవాడు. ఉద్యోగ విరమ ణానంతరమైనా సాహిత్యానికి పూర్తిగా అంకితం కావాలనే కోరిక చాలా బలంగా ఉండేది రంగాచారికి. అనుకున్నది సాధించేవరకు నిద్రపోని మనస్తత్వం అతనిది. సాధించి చూపించేవాడే. కానీ ఏడాది తిరక్కుండానే మృత్యువు దొంగ దెబ్బతీసి 2002లో లాక్కుపోయింది.
	

