'గుణ' పాఠాలు
అమ్మాయికి తండ్రి పోలిక, అబ్బాయికి తల్లి పోలిక అదృష్టమంటారు. రూపంలోనే కాదు, గుణగణాల్లోనూ పిల్లలు తల్లిదండ్రుల పోలికల్ని అలా పంచుకుని పుణికిపుచ్చుకోవాలని లోకులు ముచ్చటపడటం లోకజ్ఞానంతోనే! అదెలాగంటే- అమ్మ పోలికను వరంగా పొందిన మగపిల్లలు మంచిగా తప్ప మరోలా ఉండమన్నా ఉండలేరు. ఇక ఆడపిల్లలు ఎలాగూ అమ్మ మాదిరే బుద్ధిమంతులూ, బంగారుతల్లులే. కనుక- వారికి నాన్నారి పోలిక వచ్చినా ఎటువంటి ప్రమాదమూ ఉండదు. అబ్బాయికి గుణాల్లో నాన్న పోలిక రాకపోయినా ఇబ్బందేమీ ఉండదని పెద్దలు భావించటం బహుశా అందుకేనేమో! ఆమాటకొస్తే- వంశాంకురాలకు తమ బుద్ధులు వస్తే గింజుకునేవారూ ఉంటారు. అలాంటి ఓ పెద్దమనిషికి- రహస్యంగా 'గుప్పు, గుప్పు'మంటూ పొగ వదులుతున్న తనయుడు కంటపడగానే చిర్రెత్తుకొచ్చింది. సుపుత్రుణ్ని చితక్కొడదామనుకున్నా ఆత్మప్రబోధంతో చటుక్కున ఆగిపోయాడు. బహుశా... 'దొంగచాటుగా మీ పెద్దబ్బాయి సిగరెట్టు కాలుస్తుంటే పట్టుకుని శిక్షిద్దామనుకుంటున్న ఓ వెంకట్రత్నం/ తొందరపడకుండా జ్ఞాపకం తెచ్చుకోవయ్యా, నువ్వలాగ కాల్చే రోజుల్లో మీ నాన్నగారి ఏతత్‌ భయంకర యత్నం...' అన్న ఆరుద్ర 'ఇంటింటి పజ్యం' ఆ తండ్రికి గుర్తుకు వచ్చి వరపుత్రుణ్ని ఒడ్డున పడేసి ఉంటుంది! వెనకటికి ఓ నాయకుడు స్వార్థబుద్ధిని కాస్త సవరించుకుని, ఆ ఒక్కసారికి ఎన్నికల్లో తాను తప్పుకొని కుమారుణ్ని నిలబెట్టాలనుకున్నాడు. తండ్రి ముచ్చట తీర్చడం తన ధర్మం అనుకున్న ఆ కుర్రాడు- 'సమానత్వమే లేని ఈ సమాజాన్ని సంస్కరించి, భ్రష్టుపట్టి పోయిన ఇక్కడి రాజకీయాల్ని సన్మార్గాన నడిపించి తీరతా'నంటూ శపథం పట్టడంతో నేతాశ్రీ గుండెల్లో రైళ్లు పరుగెత్తాయి. తల్లిచాటున పెరిగిన తనయుడు 'అన్నంత పనీ చేసేలా ఉన్నాడు. ఇలాంటివాడు రాజకీయాలకు అచ్చిరాడు' అని తీర్మానించుకుని, పార్టీ టికెట్‌ను తన ఖాతాలోకే మళ్లించుకున్నాడా నాయకుడు! 
పిల్లలకు తల్లిదండ్రులవే కాక- తాతలు, మేనత్తలు, మేనమామలు... ఇలా రక్త సంబంధీకుల్లో ఎవరి పోలికలైనా రావడం కొత్త విషయమేమీ కాదు.పొగడ్తలు-తెగడ్తలు, సరసాలు-సాధింపులు... అలా ఏ విన్యాసాలకైనా అవి అస్త్రాలవుతుంటాయి. చెప్పిన మాట వినకుండా తెగ అల్లరి చేసే బుడతడి మారాం- నాన్నమ్మకు చిలిపి చేష్టలుగా కనువిందు చేస్తే, అమ్మమ్మ కూతురికి అవి మొండితనంగా దర్శనమిస్తాయి. మనవడి మీద ఈగ వాలనీయకుండా 'వీడిదంతా అచ్చు వాళ్ల తాతగారి పోలికేనే, చిన్నప్పుడు ఆయనా అంతేనట. మా అత్తగారు చెబుతుండేవారు' అని పెద్దావిడ మురిసిపోవచ్చు. దాంతో- చెప్పిన మాట వినడంలేదని చంటాణ్ని రెండు దెబ్బలేద్దామనుకుంటున్న కోడలుపిల్ల ఇక చేసేదేం లేక 'మరే, ఇటువంటి పోలికలు బాగానే వస్తాయి, ఎక్కడికి పోతాయి పాడుబుద్ధులు?' అని గొణుక్కుంటూ- లోలోనే మామగారి గుణకీర్తన సాగించవచ్చు! పైకి గాయం కనిపించకుండా లోన తహతహ పుట్టించేలా విసరగల చమత్కార బాణాలకీ సరిపోలిక కొన్ని పోలికలే. పెళ్ళాం పుట్టింటివారిని ఎప్పుడూ చిన్నచూపు చూసే పతిదేవుడు- 'పెద్ద పరీక్షల్లో మీ అన్నయ్య కూతురు పాసవడమేమిటీ, మా అక్కయ్య కొడుకు ఫెయిల్‌ కావడమేమిటి? విచిత్రంగా ఉందే' అంటూ తెగబోలెడు విస్మయాన్ని ప్రకటించాడు. 'దాంట్లో ఆశ్చర్యమేముందండీ! మా అన్న కూతురికి మేనత్త పోలిక వచ్చింది కాబట్టి దాని నెంబరు ఫస్ట్‌ క్లాసులో ఉంది. మీ అక్క కొడుక్కి వచ్చింది మేనమామ పోలిక కనుక వాడి నెంబరు థర్డ్‌ క్లాసులో కూడా లేదు' అంటూ భార్యామణి అసలు గుట్టు విప్పి చెప్పి తాపీగా తన పనిలో తాను మునిగిపోతే తలగోక్కోవడం శ్రీవారి వంతయింది! 

పిల్లల గుణగణాలు, ప్రతిభాపాటవాలు, మంచి లక్షణాలు, చెడు పోకడలు వంశానుగతంగా వస్తాయని చాలామంది అంటుంటారు. రాజాలాంటివారి సంతానం రాజా మాదిరే ఉంటుందని, దొంగ కొడుకు దొంగే అవుతాడని జన్యు సిద్ధాంతాన్ని అడ్డుపెట్టుకుని సూత్రీకరించేవారూ కొందరు ఉంటారు. అలా కచ్చితంగా జరిగితీరాలన్న నిబంధనేదీ లేదు. సౌమ్యుడైన ఉగ్రసేన మహారాజుకు క్రూరుడైన కంసుడు జన్మిస్తే, హరిద్వేషి హిరణ్యకశిపుడికి నిత్యం ఆ శ్రీహరినే స్మరించే పరమ భక్తుడు ప్రహ్లాదుడు కొడుకయ్యాడు. జన్యువుల ప్రభావం సంగతలా ఉంచితే- దొరల బిడ్డలు దొరల్లా నడుచుకోకపోవచ్చు. దొంగ కొడుకు దొంగే కానక్కరలేదు. పైకి దొరల్లా కనిపించేవారిలో దొంగలున్నట్లే, దొంగల్లోనూ దొరలుంటారన్నది అనేకసార్లు రుజువైన సత్యం. జువాన్‌ పాబ్లో ఎస్కోబార్‌ ఉదంతం ఇందుకు తాజా ఉదాహరణ. మాదకద్రవ్యాల అక్రమ రవాణాతో కొలంబియా ఆర్థిక వ్యవస్థతో చెలగాటమాడిన చీకటి సామ్రాజ్యాధినేత పాబ్లో ఎస్కోబార్‌ కుమారుడే జువాన్‌. కొలంబియా భద్రతాదళాలు పాబ్లో ఎస్కోబార్‌ను పదహారేళ్ల క్రితం కాల్చి చంపాయి. అప్పట్లో జువాన్‌ కొలంబియా నుంచి పారిపోయాడు. సెబాస్టియన్‌ మారోక్విన్‌ అనే మారుపేరుతో అర్జెంటీనా రాజధాని బోనస్‌ ఏర్స్‌లో ఆర్కిటెక్ట్‌గా ప్రశాంతజీవనం గడుపుతున్న అతను- కొలంబియా దేశస్తులకు తన తండ్రి తరఫున క్షమాపణలు చెప్పాడు. 'మా తండ్రి చేసిన పాపాలన్నిటికీ ఎస్కోబార్‌ కుటుంబ సభ్యులుగా మేము బాధ్యత వహించాల్సిందే, ఆయన ఘాతుకాలకు బలి అయినవారి కుటుంబాలకు క్షమాపణలు చెప్పాల్సిందే'నని జువాన్‌ అనడం- దొంగ కొడుక్కి దొంగ బుద్ధులే రానక్కర్లేదనడానికి నిదర్శనం. తండ్రి హతుడైన తరవాత పదహారేళ్లకు అతడి పాతకాలకు జువాన్‌ క్షమాపణలు చెప్పడంవల్ల బాధిత కుటుంబాల గాయం మానకపోవచ్చు. కానీ, వారికది కాస్తయినా వూరట కలిగించేదే. 
  
 
 
 
 
 
 
 
 
 
 
  
 
 
