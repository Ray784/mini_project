రైతును పిప్పి చేస్తారా?
శీతకాల సమావేశాల తొలినాడే చెరకు సమస్యల కాక తగిలిన లోక్‌సభ అర్ధాంతరంగా వాయిదాపడింది. తమ శ్రమకు సరైన గిట్టుబాటు దక్కడం లేదన్న కడుపుమంటతో రోడ్డెక్కిన వేలాది రైతుల మహాధర్నా, దేశ రాజధాని వీధుల్ని గంటల తరబడి దిగ్బంధించింది! నిరుడు పరిశ్రమలు టన్నుకు రూ.1500 ముట్టజెబితే ఇదా గట్టెక్కించే ధర అని కుమిలిపోయిన రైతాంగం నివ్వెరపోయేలా, 2009-10 పంట కాలానికి కేంద్రం ఇటీవల ప్రకటించిన రేటు రూ.1300లోపు. ఈ ఏడాదికి డిమాండు చేస్తున్న రూ.2800 ధరలో అది సగంకన్నా తక్కువ. అందుకే రైతుసంఘాల నిరసన మహోత్తుంగ తరంగమై దేశ రాజధానిని తాకింది! చెరకు సాగు తాలూకు వ్యయభారాన్ని, కష్టనష్టాల్ని ఏమాత్రం పట్టించుకోకుండా అరకొర మద్దతు ధర ప్రకటించి కేంద్రం చేతులు దులుపుకోవడం కొన్నేళ్లుగా ఆనవాయితీ. కొద్దిపాటి పెంపుదలతో తమవంతుగా రాష్ట్రాలు సలహా ధరను నిర్ణయించడం పరిపాటిగా వస్తోంది. చెరకు మద్దతు, సలహా ధరల మధ్య వైరుధ్యంపై వ్యాజ్యాల కోలాటం దరిమిలా రాజ్యాంగ ధర్మాసనం అయిదేళ్లనాడు కీలక తీర్పిచ్చింది. కేంద్రం నిర్దేశించిన కనీస మద్దతు ధరకన్నా అధికంగా రేటు నిర్ణయించే అధికారం రాష్ట్రాలకు ఉందన్నది ఆ తీర్పు సారాంశం. దేశవ్యాప్తంగా చెరకు ధరవరల్లో ఏకరూపత సాధించే పేరిట అక్టోబర్‌ నెల చివర్లో కేంద్రం జారీచేసిన ఆర్డినెన్స్‌- నాలుగున్నర కోట్ల రైతాంగం ఆశలపై నీళ్లు గుమ్మరించింది. రాజ్యాంగ ధర్మాసనం గొడుగుపట్టిన స్ఫూర్తినీ పరోక్షంగా కుళ్లబొడిచింది. చెరకు (నియంత్రణ) ఉత్తర్వుల సవరణ రూపేణా కేంద్రం చట్టబద్ధ కనీస ధరస్థానే సరసమైన ప్రోత్సాహక ధరల విధానాన్ని అమలులోకి తెచ్చింది. తాను ఖరారు చేసే ధరకన్నా రాష్ట్రాల సలహారేటు ఎక్కువగా ఉన్న పక్షంలో, అదనపు బరువును సంబంధిత ప్రభుత్వాలే నెత్తికెత్తుకోవాలన్నది కేంద్ర ఆర్డినెన్స్‌ సారాంశం. ఇప్పటిదాకా పంజాబ్‌, హర్యానా, ఉత్తరప్రదేశ్‌, తమిళనాడు లాంటివి- కేంద్రం విదిపే అరకొర ధరకు ఎంతోకొంత తోడ్పాటు జతచేసి సలహాధర ప్రకటిస్తున్నాయి. ఆపాటి ఔదార్యానికీ గండికొడుతున్న కేంద్ర ఆర్డినెన్స్‌- చెరకు రైతులకు, చక్కెర వినియోగదారులకు ఉమ్మడిగా మంట పెడుతోంది! 
తీపి పండించే చెరకురైతు బతుకుతోపాటు పంచదార వాడకందారుల నోళ్లూ చేదెక్కిపోతున్నాయంటే- పకడ్బందీ విధానం, ప్రణాళిక, ముందుచూపు కొరవడ్డ ప్రభుత్వాల తప్పుడు నిర్వాకాలనే తూర్పారబట్టాలి. ఏడాదిక్రితం కిలో రూ.16-17 పలికిన చక్కెర ధర మొన్న అక్టోబర్‌ ఆరంభంలో రూ.32కి చేరి నేడు రూ.38కి ఎగబాకింది. సకాలంలో నీటితడులు లేక చెరకు గానుగాడటంలో అనివార్యజాప్యం మూలాన పంచదార రేటు మరింత ప్రజ్వరిల్లడం తథ్యమన్న విశ్లేషణలు దిగువ, మధ్యతరగతి వర్గీయుల్ని బెంబేలెత్తిస్తున్నాయి. దేశీయంగా చక్కెర వినియోగదారులు కిలో వంద పెట్టి కొనుక్కోవాల్సిన దుస్థితి పొంచి ఉందంటున్న వాతావరణంలో, చెరకు రైతాంగం గిట్టుబాటుకోసం ఉద్యమించాల్సి రావడం- ప్రభుత్వాల విధానవైఫల్యాలనే ఎండగడుతోంది. సగటున ఎకరాకు సుమారు 20 టన్నుల దిగుబడితో గుడ్లనీరు కుక్కుకుంటున్న రైతన్న, రూ.40వేలకుపైగా ఖర్చు చేయాల్సి వస్తోంది. టన్నుకు కనాకష్టంగా కేంద్రం రూ.1300 విదుపుతానంటే- నిస్సహాయంగా అప్పుల ఊబిలోకి కూరుకుపోవడం తప్ప రైతుకు గత్యంతరమేముంది? సరిగ్గా పదేళ్లక్రితం కోటీ ఇరవైమూడు లక్షల టన్నుల ఉత్పత్తిని లక్షించి పంచదార ఉత్పత్తిలో ప్రపంచంలోనే అగ్రపీఠిని అధిరోహించిన భారత్‌- ఇప్పుడు విదేశీ దిగుమతులకు వెంపర్లాడాల్సి వస్తోందన్నా, సర్కారీ తిరోగమన దృక్పథమే మూలబీజం. కేంద్రం అడ్డగోలుగా ఖరారు చేస్తున్న మద్దతు ధరల కారణంగా దేశంలో పంటవిస్తీర్ణం ఏటికేడాది కుంచించుకుపోతోంది. మనరాష్ట్రంలోనే నిరుటి పంటకాలంలో చెరకు సాగు 2.20లక్షల హెక్టార్లనుంచి 1.20లక్షల హెక్టార్లకు పడిపోయింది. ఈసారి చెరకు దిగుబడి 30శాతందాకా తగ్గనుందన్న అంచనాల్నిబట్టి చక్కెర వినియోగదారులకు ఇప్పట్లో ఉపశమనం దుర్లభం. భగ్గుమంటున్న ధరలకు కళ్లెం వేసేందుకంటూ ముడిచక్కెర దిగుమతులపై పన్ను మినహాయింపును కేంద్రం పొడిగించడం- చేతులు కాలాక ఆకులు పట్టుకున్న చందం. 

మూడేళ్లక్రితం రికార్డుస్థాయి ఉత్పత్తులు నమోదైనప్పుడు చక్కెర ఎగుమతులపై కేంద్రం నిషేధం విధించడం చెరకు రైతుల పాలిట పిడుగుపాటుగా పరిణమించింది. ఉత్పత్తి తగ్గుముఖంపట్టి, చక్కెరకు కటకట ఏర్పడి దిగుమతులవైపు మళ్లాల్సిరావడానికి ఆ తప్పటడుగే పుణ్యంకట్టుకుంది. అదే సమయంలో బ్రెజిల్‌, ఐరోపా సంఘాల పంచదార ఉత్పత్తిలో తగ్గుదల అంతర్జాతీయంగా ధరల ప్రజ్వలనానికి ఆజ్యం పోసింది. ఈ ఉత్పాతం నుంచి గట్టెక్కాలంటే దేశీయంగా చెరకు సాగు, చక్కెర ఉత్పాదన ఊపందుకోవాలి. ఆ మేరకు సమధిక తోడ్పాటు అందించాలన్న స్పృహ కొరవడ్డ కేంద్రం ఆవు, దాన్ని వెన్నంటిన దూడ రాష్ట్రం! మన పొరుగున మహారాష్ట్ర టన్నుకు రూ.2100 సలహాధర ప్రకటించి చేతనైనంతలో రైతులకు తోడ్పాటు అందిస్తోంది. గడచిన అయిదేళ్లుగా ఇక్కడి చెరకు రైతాంగానికి రాష్ట్రసర్కారు చూపింది మొండిచెయ్యే. పదేళ్ల కాలావధిలో మొదటిసారి నిరుడు కనిష్ఠ విస్తీర్ణం నమోదైనా, తనవంతుగా సలహాధర ప్రకటనకు రాష్ట్రప్రభుత్వం చొరవ కనబరచలేకపోయింది. ఇప్పుడిక అసంబద్ధ కేంద్ర ఆర్డినెన్స్‌ వెలుగులో కొత్తగా ఏదో ఒరుగుతుందేమోనన్న భ్రమలూ అణగారిపోతున్నాయి. టన్నుకు రూ.2800 ధర చెల్లిస్తేనే చెరకు సరఫరా చేస్తామంటున్న ఉత్తరప్రదేశ్‌ కర్షక వాహిని ఉద్యమగళం ప్రస్తుతం జాతీయస్థాయిలో ప్రతిధ్వనిస్తోంది. చెరకు రైతుల బాగుతో చక్కెర పరిశ్రమాభివృద్ధీ ముడివడి ఉందన్న వాస్తవాన్ని గుర్తించి కేంద్ర, రాష్ట్రప్రభుత్వాల్లో వివేకోదయం జరగాలి. స్వీయ నిర్ణయాలు చెరకు రైతాంగంతోపాటు అసంఖ్యాక కార్మికులకు, కోట్లాది వినియోగదారులకు క్షోభ కలిగించకుండా పాలకశ్రేణులు విజ్ఞతాయుతంగా దిద్దుబాటలో ముందడుగేయాల్సిన తరుణమిది
