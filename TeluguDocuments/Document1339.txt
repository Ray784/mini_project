అన్నదాతకు గుండెకోత
కలిసిరాని ఖరీఫ్‌లో ఆశలు కుంగిన రాష్ట్ర రైతాంగాన్ని రబీ పంటకాలంలో ప్రతికూలాంశాలు మరింతగా కలచివేస్తున్నాయి. దెబ్బమీద దెబ్బ తగిలి భారీగా వాటిల్లిన దిగుబడుల నష్టాన్ని రబీలో భర్తీచేయాలన్న సర్కారీ నిర్దేశాలు చెల్లని కాసులై, అడుగడుగునా ప్రతిబంధకాలు కాలనాగులై కర్షకుల కాళ్లను చుట్టేస్తున్నాయి! కరవు, వరదలతో ఖరీఫ్‌ దిగుబడులు మూడోవంతుదాకా తరుగుపడతాయని మదింపు వేసిన వ్యవసాయమంత్రి రఘువీరా- రబీలో పంటల విస్తీర్ణాన్ని ఏడున్నర లక్షల మేరకు పెంచాలని అక్టోబర్లో పిలుపిచ్చారు. సుమారు 20లక్షల టన్నుల దాకా ఆహార ధాన్యాల అదనపు దిగుబడి సాధించాలనీ లక్ష్యం నిర్ణయించారు. ఒక్క వరి ఉత్పత్తినే 12లక్షల టన్నులు పెంచి 60లక్షల టన్నులకు పైబడి రాబట్టాలని గిరిగీసిన సర్కారే- గోదావరి డెల్టాతోపాటు శ్రీరామ్‌సాగర్‌ పరిధిలోని భూముల్లోనూ వరిసాగుకు నీరివ్వలేమని చేతులెత్తేసింది. విత్తన సరఫరాలోనూ కంగాళీ మేళమే. ఏ పంట ఎంతన్నదానితో నిమిత్తం లేకుండా వ్యవసాయ రుణప్రణాళిక అమలులో సైతం ఎక్కడికక్కడ తెగ్గోతే. రబీ పంటకాలం మొదలై ఇప్పటికే మూడు నెలలు కావస్తుంటే- రుణపంపిణీ లక్ష్యం రూ.9400కోట్లలో రైతుల పేరిట ఇచ్చింది కేవలం అయిదోవంతు! కాగితాలపై బడాయి లక్ష్యాలు అక్కరకు రాక, బ్యాంకులు సకాలంలో ఆదుకోక- అధికశాతం రైతులు గత్యంతరం లేక యథావిధిగా ప్రైవేటు వడ్డీ వ్యాపారులనే ఆశ్రయిస్తున్నారు. అప్పుల ఊబిలో కూరుకుపోతున్న అన్నదాతలకు రబీ సేద్యమైనా సజావుగా సాగుతుందన్న భరోసాను ఖర్చురాసేస్తూ సర్కారు విద్యుదాఘాతాలకు తెగబడుతోంది. రాష్ట్రంలో సగటు రైతు నేడు, సమస్యల పద్మవ్యూహంలో దారీతెన్నూ కానలేక కిందుమీదులవుతున్న అభినవ అభిమన్యుడు! 
వ్యవసాయానికి ఏటా 50వేల ఉచిత కనెక్షన్లు, ఇంకో లక్ష తత్కాల్‌ కనెక్షన్లు ఇవ్వాలన్నది రాష్ట్రప్రభుత్వం గతంలో తీసుకున్న నిర్ణయం. ఈ ఏడాది ఏప్రిల్‌నుంచి తొమ్మిది నెలల కాలావధిలో రాష్ట్రవ్యాప్తంగా ఇచ్చిన దాదాపు 38వేల కనెక్షన్లలో ఉచితమన్నది ఒక్కటీ లేదని గణాంకాలు ఎలుగెత్తుతున్నాయంటే, ఏమిటి అర్థం? ఈ ఏడాది ఉచిత కోటాను సర్కారు గప్‌చుప్‌గా అటకెక్కించిందని! నిబంధనల ప్రకారం దరఖాస్తు పెట్టుకుని, ఆనవాయితీగా ముడుపులు చెల్లించినా సాధారణ కనెక్షన్లు మంజూరై, వస్తున్న బిల్లులు తడిసి మోపెడవుతున్నాయని బడుగురైతులు గుండెలు బాదుకుంటున్నారు! రాయితీ బకాయీలకోసం విద్యుత్‌ పంపిణీ సంస్థ (డిస్కమ్‌)లు నెలల తరబడి నిరీక్షించాల్సి రావడం, మార్గాంతరం లేనప్పుడు బ్యాంకు రుణాలకు అర్రులు చాచడం తెలిసిందే. ఈ నేపథ్యంలో కొత్తగా ఉచిత కనెక్షన్లు మంజూరు చేస్తే విద్యుత్‌ డిమాండు పోటెత్తి రాయితీ భారం ఇంతలంతలవుతుందనే కావచ్చు- ప్రభుత్వం కిమ్మనడంలేదు. రాష్ట్రంలో విద్యుత్‌ వ్యవహారాల్ని పర్యవేక్షించే డిస్కమ్‌లు నాలుగైదేళ్ల క్రితందాకా లాభాల బాటలోనే ఉన్నాయన్నది వాస్తవం. వాటి లాభదాయకతను కుమ్మి కూలగొట్టి రుణగ్రస్తంగా మిగిల్చిన పాపమెవరిదో బహిరంగ రహస్యం. నేడదే విద్యుత్‌ పంపిణీ సంస్థల దురవస్థను ఒక సాకుగా చూపి పాలన యంత్రాంగం రైతుల్ని కరెంటు షాకులకు గురిచేస్తోంది. మోటార్లు తిరగక, వ్యవస్థాగత పరపతి సమకూరక- ఇబ్బడిముబ్బడిగా రబీ లక్ష్యాలు సాధించేదెలాగ? సాగునీటికి, సరైన విద్యుత్‌ సరఫరాకు దిక్కులేక లక్షలాది ఎకరాలు బీళ్లుగా మిగులుతుంటే- రబీ పంటల విస్తీర్ణంపై భిన్నస్థాయుల్లో తప్పుడు లెక్కలు పుట్టుకొస్తున్నాయి. విత్తన సరఫరాలో అలసత్వానికి తావే లేదన్న వీరాలాపాలు లగాయతు ఎటుచూసినా సాగుదారుకు వాస్తవిక తోడ్పాటు కొరవడుతున్న వైనం, అంతిమంగా తూట్లు పొడిచేది- జాతి ఆహార భద్రతకే! 

పొలంలో చీడ పంటను నాశనం చేస్తుంది. వ్యవస్థాగతమై వర్ధిల్లుతున్న దారుణ అలసత్వం అన్నదాతల భవిష్యత్తుకే సమాధి కడుతోంది! కరవు, వరదలు కసిగా విరుచుకుపడి- రెండు మూడుసార్లు విత్తిన పంటా చేతికి అందకుండా తుడిచిపెట్టుకుపోయిన దుస్థితి మొన్నటి ఖరీఫ్‌లో రైతన్నను కుదేలు చేసింది. ఇంచుమించు వెయ్యి మండలాల్లో క్షామ పరిస్థితులు- తల తాకట్టు పెట్టి కూడగట్టిన పెట్టుబడుల్నీ, విస్తారంగా రావాల్సిన దిగుబడుల్నీ కబళించాయి. కరవు ప్రాంతాల్లో మునుపు ఇచ్చిన అప్పుల్ని దీర్ఘకాలిక రుణాలుగా మార్చి, కొత్తగా ఆర్థిక తోడ్పాటు అందించే ప్రక్రియ మందగమనంలో ఉందని ఆమధ్య ముఖ్యమంత్రి రోశయ్యే వాపోయారు. నిన్నటికి నిన్న కేంద్రం దయతలచిన రూ.361కోట్ల పంటనష్ట పరిహారంలో బాధితులకు దక్కేది ఎంతో, దళారులు బొక్కేది ఎంతో ఎవరికెరుక? ఆర్భాటంగా లక్ష్యాలు నిర్దేశించడంతోనే సరికాదు, దీటైన కార్యాచరణా జతపడాలి. పరపతి, విత్తనాలు, ఎరువులు, గిట్టుబాటు, మార్కెట్‌ వసతి... ఇలా రైతాంగానికి అవసరమైనవన్నీ సమకూర్చడమంటే- అదేదో వాళ్లను ఉద్ధరిస్తున్నట్లు కాదు. దుక్కి దున్ని రెక్కల కష్టంతో కర్షకలోకం పంటలు పండించేది స్వీయసౌభాగ్యాన్ని కాంక్షించి మాత్రమే కాదు. పంటపొలాలు సుక్షేత్రాలై సమధిక దిగుబడులు ఒనగూడి, సరఫరా- గిరాకీలను ప్రభుత్వం సమర్థంగా నియంత్రించగలిగితే... యావత్‌ దేశానికే ఎంతో మేలు. ధరలకు రెక్కలు మొలవకుండా, ఆహార భద్రతకు తూట్లు పడకుండా కాచుకోవాల్సిన రైతులకిప్పుడు- అమ్మబోతే అడివి, కొనబోతే కొరివి! అటు ఉత్పత్తిదారులుగా, ఇటు వినియోగదారులుగా చెంపదెబ్బ, గోడదెబ్బ తప్పించుకోలేక సతమతమయ్యే అన్నదాతల దయనీయ దురవస్థ- ప్రభుత్వాల విధానపర దౌర్బల్యానికి నిలువుటద్దం. ఏటికేడు రైతాంగమిలా చితికిపోవడం ధరాసంక్షోభానికే ప్రబల ఆజ్యం! 
  
 
 
 
 
 
 
 
 
 
 
  
 
 
