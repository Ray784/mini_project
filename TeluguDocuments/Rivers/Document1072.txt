  రామేశ్వరలింగం

రామేశ్వర జ్యోతిర్లింగం దక్షిణసముద్రతీరంలో ఉంది.  ఈ క్షేత్రమ యొక్క గొప్పతనాన్ని గురించి స్కాందపురాణంలో ఎంతగానో చెప్పబడింది.  ఈ జ్యోతిర్లింగం శ్రీరామచంద్రుని చేతులమీదుగా ప్రతిష్టించబడింది.  రామేశ్వరస్వామి దేవాలయం 1000 అడుగుల పొడవు, 650 అడుగుల వెడల్పు, 150 అడుగుల ఎత్తు కలిగి అనంతమైన శిల్పకళతో అలరారుతోంది..  ఈ క్షేత్రంలో నందీశ్వరుడు, వెండి రథము, బంగారు గోపురాలు చూడవలసినవి. ఆలయం చుట్టూ 1200 స్తంభాలతో కూడిన ప్రదక్షిణ మండపం భక్తులను ఆకట్టుకుంటుంది.  ఈఆలయంలో 23 తీర్థాలు ఉన్నాయి.  కాగా సముద్రాన్ని 24వ తీర్థమైన  అగ్నితీర్థముగా చెబుతారు.  ఉత్తర భారతం నుండి వచ్చేవారు గంగాజలాన్ని తెచ్చి రామలింగేశ్వరునికి అభిషేకిస్తారు.  మన దక్షిణాదివారు రామేశ్వరంలో సముద్రమునందలి ఇసుకను సేకరించి కాశీలో గంగానదిలో కలుపుతారు.  ఈ పుణ్యకార్యం త్రేతాయుగంలో శ్రీరామచంద్రుని నుండి నేటివరకు కొనసాగుతూనే ఉంది.

యాత్రామార్గం

విజయవాడ నుండి వెళ్ళి, మద్రాసు ఎగ్మోర్ స్టేషన్ నుంచి రామేశ్వరానికి నేరుగా రైలులో వెళ్ళవచ్చు.  గంగా, కావేరి ఎక్స్ ప్రెస్  కాశీ - రామేశ్వరం మధ్య మద్రాసు మీదుగా నడుస్తోంది.  ఒకప్పుడు బస్సులో ప్రయణించి వెళ్ళి న యాత్రికులు పాంబన్ వరకు వెళ్ళి అక్కడి నుండి 34 కి.మీ. రైలులో సముద్రం మీదుగా ప్రయణించి రామేశ్వరం చేరేవారు.  ప్రస్తుతం బస్సులో ప్రయణించేవారు కూడా నేరుగా రామేశ్వరాన్ని చేరటానికి వీలుగా ఇటీవల సముద్రంపై వంతెనను నిర్మించారు.

పురాణగాథ

త్రేతాయుగంలో శ్రీరామచంద్రుడు రావణసురుని సంహరించిన తరువాత సీతతో కలసి సపరివారంగా పుష్పక విమానంపై సముద్రాన్ని దాటి గంధమాదన పర్వతానికి వచ్చాడు.  అక్కడ మునులంతా శ్రీరామచంద్రుని చూచి పులస్త్యబ్రహ్మ కొడుకైన రావణాసురుని చంపటంవలన బ్రహ్మహత్యాపాపం సంభవించిందని, కనుక ఆ పాపపరిహారార్థం  ఆ ప్రదేశంలో శివలింగాన్ని ప్రతిష్టించి పూజించవలసిందిగాను చెప్పారు. 

శ్రీరాముడు శివలింగము తీసుకొనిరమ్మని హనుమంతుని కైలాసానికి పంపాడు.  ఆంజనేయుడు శివలింగమును తెచ్చునంతలో శుభముహర్తం సమీపించినందువల్ల ఋషుల ఆఙ్ఞప్రకారం సీతాదేవి చేతులతో అక్కడ ఇసుకను పోగు చేయించి శివలింగమును సిద్దంచేసి యథావిధిగ శ్రీరాముడు ప్రతిష్టించాడు.  ప్రతిష్ట పూర్తి అయ్యే సమయానికి హనుమంతుడు శివలింగంతో వచ్చి జరిగిన విషయం తెలుసుకొని బాధపడ్డాడు.  తన పాదాలపై పడి వెక్కి వెక్కి ఏడుస్తున్న హనుమంతుని శ్రీరాముడు పైకి లేవనేత్తి బుజ్జగిస్తూ జరిగినదానికి కారణాన్ని చెప్పాడు.

శ్రీరాముని మాటలు హనుమంతునికి తృప్తిని కలింగించలేదు.  అప్పుడు శ్రీరాముడు ఒక నవ్వు నవ్వి "ఆంజనేయా శుభముహుర్తం మించినదని కదా ప్రతిష్ట జరిపితిమి.   నీకు ఇష్టం లేనిచో ఆ లింగమును పెకిలించివేయుము  తరువాత నీవు తెచ్చిన లింగమునే అక్కడ ప్రతిష్టించుదము" అన్నాడు.  హనుమంతుడు పట్టరాని సంతోషముతో కుప్పిగెంతులేసి, ముందుకు దూకి, శివలింగాన్ని పెకలించాలని ప్రయత్నించాడు.  గొప్ప బలవంతుడైన వాయుపుత్రుడు ఎంత ప్రయత్నించినా శివలింగం కదలలేదు.  పొడవాటి తన తోకను లింగం చుట్టూ చుట్టి ఒక్క గుంజు గుంజాడు.  ఆవగింజంతైనా ఉపయోగం లేకపోగా ఆ ఊపుకు హనుమంతుడు ఎగిరి క్రిందపడి మూర్చపోయాడు.  సీత భయపడింది.  శ్రీరాముని బ్రతిమాలింది.  రాముడు తన చల్లని చేతులతో హనుమంతుని శరీరాన్ని తాకి మూర్చను పొగొట్టి, తన వడిలోనికి చేరదీశాడు.  కన్నీరు తుడిచి బుజ్జగిస్తూ "నాయనా శాస్త్రోక్తముగా స్వామిని ప్రతిష్టించాము కదా!  ఇప్ప్పుడు ఈ శివలింగాన్ని ప్రపంచంలో ఏ శక్తీ కదిలించలేదు' అని ఓదర్చి హనుమంతుని తృప్తిపరిచాడు.  రామునిచే ప్రతిష్టించబడిన లింగం రామేశ్వరునిగాను, హనుమంతుడు తీసుకొనివచ్చిన శివలింగం హనుమదీశ్వరునిగాను ప్రసిద్ధి పొంది పూజలను అందుకొంటున్నాయి.

చరిత్ర

ఈ క్షేత్రం గురించి పురాణాలలోనూ, ఇతిహాసాలలోనూ వర్ణించబడిందే తప్ప చారిత్రకంగా చెప్పుకోదగిన స్థానాన్ని  ఈ క్షేత్రం సంతరించుకోలేదు.

చూడవలసిన ప్రదేశాలు

ప్రక్కనున్న పర్వతాలలో మొదలైనవారిచే ప్రతిష్టించబడిన అనేక శివలింగాలున్నాయి.  ఒకనాడు రావణాసురుని రాజ్యమైన శ్రీలంకను రాత్రిపూట రామేశ్వరం నుంచి చూడవచ్చు.  రామేశ్వరానికి దగ్గరలోని కన్యాకుమారిని తప్పక చూస్తారు.  రామేశ్వరం వద్ద సముద్రముపై నిర్మించబడిన పాంబన్ బ్రిడ్జి తప్పక చూడదగినది.  సముద్ర స్నానానంతరం ఆలయ ప్రంగణంలోని 23 బావులలో స్నానం చేసిన తరువాతనే భక్తులు రామేశ్వర జ్యోతిర్లింగాన్ని సేవిస్తారు.





