
లక్ష్మీ విలాసం... కొల్హాపూర్‌!
 
'మా కొల్హాపూర్‌ యాత్ర ఎన్నో అనుభూతుల మూట. సిరిసంపదల అధిదేవత మహాలక్ష్మి ఆలయ వైభవం ... పన్‌హాలా కోట రాజసం ... 'కొల్హాపురి మిస్సల్‌' కారాల మమకారం ... సజ్జన్‌గఢ్‌ చారిత్రక ఆనవాళ్లు ... తాషేఘర్‌ జలపాత సౌందర్యం ... వీటన్నింటినీ తిలకించడం భలే కమ్మని అనుభూతి' అంటున్నారు మహారాష్ట్ర సందర్శనకు వెళ్లొచ్చిన రాజారామ్‌ ఆత్రే. ఆ జ్ఞాపకాలన్నీ మీతో పంచుకోడానికి ఆయన సిద్ధంగా ఉన్నారు.

ఒకటే వర్షం. కుండపోతగా కురుస్తోంది. మహారాష్ట్ర అంతటా అదే పరిస్థితి. టీవీ ఛానళ్లు, పేపర్ల నిండా అవే వార్తలు. ముంబయి నగరంలో అయితే రైల్వే ట్రాక్‌ల మీదా నీళ్లు పొంగిపారుతున్నాయి. ఆ పరిస్థితుల్లో మా ప్రయాణం మొదలైంది. ఎలాగోలా పుణే చేరుకున్నాం. అక్కడి నుంచి సహ్యాద్రి ఎక్స్‌ప్రెస్‌లో కొల్హాపూర్‌ వెళ్లాల్సి ఉంది. అక్కడా ఇదే పరిస్థితి ఉందనీ, కొల్హాపూర్‌ చుట్టుపక్కలున్న దాదాపు 40 గ్రామాలు జలమయం అయ్యాయనీ ఎవరో చెప్పారు. దీంతో మమ్మల్ని నిరాశ ఆవహించింది. అనుకున్నట్టుగా మా యాత్ర పూర్తవుతుందా లేదా అన్న భయం పట్టుకుంది. ఒకరికొకరు ధైర్యం చెప్పుకుని, ఎన్ని ఇబ్బందులు ఎదురైనా కొల్హాపూర్‌ వెళ్లితీరాలని నిర్ణయించుకున్నాం. అంతలోనే రైలు వస్తున్నట్టు మైకులో ప్రకటన వినిపించింది. ఆ జల ప్రళయంలో కూడా సహ్యాద్రి రద్దు కాకుండా రావడం మాకో తీపి కబురు. నలభై అయిదు నిమిషాలు ఆలస్యంగానైనా బండి బయలుదేరింది.

ఉదయానికల్లా పంచగంగ నదీతీరాన వెలసిన కొల్హాపూర్‌ చేరుకున్నాం. వర్షం కూడా శాంతించింది. బాలభానుడి లేత కిరణాలు మాలో కొత్త హుషారును నింపాయి. దీంతో ఉత్సాహంగా మహాలక్ష్మి ఆలయానికి బయలుదేరాం. క్రీ. శ. 700 నుంచి 750 మధ్యకాలంలో చాళుక్య రాజులు దీన్ని నిర్మించారు. అత్యద్భుత శిల్పకళా చాతుర్యంతో అచ్చెరువు గొలిపేలా ఉందా గుడి. అంతా రాతి కట్టడమే. దేశంలోని సుప్రసిద్ధ శక్తి పీఠాల్లో ఇదీ ఒకటి. గర్భగుడిలో కొలువైన జగన్మాతను దర్శించుకోడానికి రెండు కళ్లూ చాలవనిపించింది. రత్నఖచిత మణిమాణిక్యధారి అయిన లక్ష్మీదేవి విగ్రహం నలభై కిలోలు ఉంటుందని చెబుతారు. ఆ మూర్తి ఇప్పటిది కాదు. ఐదువేల ఏళ్ల నాటిదని అంచనా. అమ్మవారికి భక్తులు కొత్త చీరలు సమర్పించడం ఇక్కడి ఆనవాయితీ. నిమిషానికో రంగు చీరలో ఆ సిరిలక్ష్మి కళకళలాడుతుంటుంది. కోరిన వరాలిచ్చే కొండంత దేవతగా భక్తులకు శ్రీమహాలక్ష్మి అంటే అపారమైన నమ్మకం. నవరాత్రి బ్రహ్మోత్సవాలప్పుడు తిరుమల శ్రీనివాసుడు ఇక్కడి తన దేవేరికి ఓ చీర కానుకగా పంపుతాడట. అదో ఆనవాయితీ. మేం వెళ్లిన రోజు అంగారక సంకష్ఠ చతుర్థి. అమ్మవారికి ఇష్టమైన మంగళవారం. కొల్హాపూర్‌ నగరవాసులు తమ ఇష్టదైవాన్ని భక్తి ప్రపత్తులతో కొలిచే రోజు. మాంసాహారం ముట్టుకోరు. హోటళ్లలో కూడా మాంసం వడ్డించరు. 

ప్రపంచ ప్రఖ్యాతమైన కార్ల కంపెనీ మెర్సిడెస్‌ బెంజ్‌ ఖాతాలో ఈ నగరానికో ప్రత్యేకత ఉంది. ఆ కంపెనీ 'మేబాక్‌' అనే కొత్త కారును మార్కెట్లో విడుదల చేసినప్పుడు డచ్‌, గ్రీసు, ఇథియోపియన్‌ రాజ వంశస్థులతో పాటు ఛత్రపతి సాహు కూడా ఆ కార్లో షికార్లు కొట్టినట్టు తెలుస్తోంది. ఇప్పటికీ ముంబయి తర్వాత బెంజి కార్లు ఎక్కువ తిరిగేది కొల్హాపూర్‌ వీధుల్లోనే. ఇక, కొల్హాపూర్‌ పాదరక్షలు దేశమంతటా సుప్రసిద్ధం. భోజన ప్రియులకు 'కొల్హాపూర్‌ చికెన్‌' గురించి ప్రత్యేకంగా చెప్పేదేముంది. ఇక్కడ మరో ప్రత్యేకతా గమనించాము. రోడ్లు అద్దంలా మెరుస్తున్నాయి. పాన్‌ మరకలు, కాలకృత్యాల దుర్వాసనలు ఎక్కడా కనిపించలేదు. అన్నట్టు ఆలయ ఆవరణలో ఓ పెద్ద మర్రి చెట్టు ఉంది. అది వందల సంవత్సరాల నాటిదని చెబుతారు. 

అమ్మవారి దర్శనం తర్వాత 'పన్‌హాలా' చూడ్డానికి బయలుదేరాం. కొల్హాపూర్‌కు 18 కిలో మీటర్ల దూరంలో ఉన్న పర్వత ప్రాంత విడిది అది. సముద్ర మట్టానికి 3177 అడుగుల ఎత్తులో ఆహ్లాదంగా ఉంటుంది. శివాజీ పాలన ఆనవాళ్లు, మరాఠా సామ్రాజ్య వైభవ గురుతులు మనకు అక్కడ కనిపిస్తాయి. నిజానికి అక్కడికి వెళ్లగలగడం మా అదృష్టం. ఎందుకంటే ఒక రోజు ముందు దాకా ఆ ప్రాంతంలో వరద నీటి ఉద్ధ­ృతి ఎక్కువగా ఉంది. మేం వెళ్లిన రోజు కూడా రోడ్డుకు ఇరువైపులా నీళ్ల పాలైన చెరుకు తోటలు చాలా కనిపించాయి. ఆ చినుకుల మధ్య అలనాటి కోట అందాల్ని చూడ్డం ఓ మంచి అనుభూతి. 'దక్కన్‌లోని కోటలన్నింట్లోకీ ఇదే దృఢమైంది' అని చెప్పాడు మా గైడు. తను మంచి మాటకారి. చరిత్రను కళ్లకు కట్టడంలో మహా నేర్పరి. ఇక భారత సంస్క­ృతి పరిరక్షణలో మరాఠా యోధుల వీరోచిత పాత్ర గురించి చెబుతున్నప్పుడైతే అక్కడి గైడ్ల ఛాతీ రెండు అంగుళాలు పెరుగుతుంది. ఆ పర్వత సానువుల మధ్య లతా మంగేష్కర్‌, శాంతారామ్‌ వంటి ప్రముఖులు విడిది గృహాలు కట్టుకున్నారు. ఆ సాయంత్రపు నీరెండలో తలారబోసుకుంటున్నట్టుగా నిలుచున్న పచ్చని పొలాల మధ్య మా కారును మెల్లగా పోనిస్తూ తిరుగు ప్రయాణమయ్యాం. దార్లో రాజవంశీకుడు సాధు మహరాజ్‌ ఉంటున్న రాజ ప్రాసాదాన్ని కూడా చూశాం.

మరుసటి రోజు ఉదయం 'కొల్హాపురి మిస్సల్‌' అనే కమ్మని అల్పాహారాన్ని రుచి చూశాక మా యాత్ర మొదలైంది. మొలకెత్తిన గింజలు, లవంగ మిర్చి అనే ఘాటురకం మిరపకాయతో చేసిన సూప్‌తో బ్రెడ్‌ ముక్కల బ్రేక్‌ఫాస్ట్‌ భలేగా అనిపించింది. కారంగానే ఉన్నా ఇష్టంగా తిన్నాం. నిజానికి మా లాంటి టూరిస్టుల కోసం కాస్త కారం తగ్గిస్తారట. ఆ తర్వాత పుణె జాతీయ రహదారి గుండా ఓ వంద కిలో మీటర్లు ప్రయాణించాక 'సజ్జన్‌ గఢ్‌' అనే శత్రు దుర్భేద్యమైన కోటకు చేరుకున్నాం. అది 'సహ్యాద్రి' అనే కొండ ప్రాంతంలో ఉంది. శివాజీ గురువు, మార్గదర్శకుడు స్వామి రామ్‌దాస్‌ ఇక్కడే ఓ నివాసాన్ని ఏర్పాటు చేసుకుని ... కవిత్వం రాసుకున్నారు. వేదాంత రహస్యాలను ఆయన సరళమైన భాషలో మహారాష్ట్రీయులకు అందించారు. ఆ కొండ మీద చాలావరకూ కార్లోనే ప్రయాణం. పైదాకా వెళ్లాక మెట్లెక్కి కోట పైఅంతస్తుకు చేరుకోవాలి. అదో హుషారైన ప్రయాణం. 

మధ్యమధ్యలో వాన తుంపర్లు పడుతూనే ఉన్నాయి. నగర జీవితపు చట్రంలో ఇరుక్కుపోయిన మాలాంటివాళ్లకు ఆ ప్రకృతి యాత్ర జీవితం పట్ల మమకారాన్ని పెంచింది. అన్నట్టు మార్గమధ్యంలో బోలెడు జలపాతాలున్నాయి. మా సంతోషభరిత ప్రయాణానికి బోనస్‌లా 'తాషేఘర్‌' జలపాతాన్ని చూశాము. ఓహ్‌ ... ఆ ప్రకృతి సౌందర్యాన్ని మాటల్లో వర్ణించలేం. కొద్దిరోజుల క్రితమే నేను ఈ జలపాతం గురించి ఏదో పత్రికలో చదివాను. ఇంత తొందరగా ఆ అందాల్ని కళ్లారా చూస్తానని కల్లో కూడా అనుకోలేదు. ఆ నీటి హోరు చూసి కుర్రకారు కేరింతలు వేశారు. ఆ జలపాతంలోని ఉత్సాహం వారిలోనూ కనిపించింది. ఆ కుర్రాళ్లతో మేమూ అడుగులేయకుండా ఉండలేకపోయాం. ఆ అనుభూతుల్ని నా కెమెరాలో భద్రంగా బంధించాను. వాటిని చూసినప్పుడల్లా కొల్హాపూర్‌ యాత్ర కళ్లముందు మెదులుతుంది. కమ్మటి జ్ఞాపకాల్ని మళ్లీమళ్లీ పంచుతుంది. ఇన్ని మాటలు ఎందుకు కానీ, మీరూ ఓసారి వెళ్లిరండి. జీవితానికి సరిపడా యాత్రానుభవాలు మిగులుతాయనడానికి నాదే భరోసా.

  
