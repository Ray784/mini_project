పాలకొల్లు ఆంధ్ర ప్రదేశ్ రాష్ట్రములోని పశ్చిమ గోదావరి జిల్లాకు చెందిన ఒక మండలము, చిన్న పట్టణము. పాలకొల్లు చుట్టుప్రక్కల భూములు సారవంతమైనవి. ఊరిచుట్టూ పచ్చని వరిచేలు, కొబ్బరితోటలు, చేపల చెరువులు కనిపిస్తాయి.

పాలకొల్లు నుండి నరసాపురం పట్టణానికి 10 కి.మీ. దూరం. పాలకొల్లుకు 7 కి.మీ. దూరంలో చించినాడ వద్ద "వశిష్టగోదావరి" నదిపై కట్టిన వంతెన తూర్పు, పశ్చిమగోదావరి జిల్లాలను కలుపుతుంది.
 
పాలకొల్లులో క్షీరలింగేశ్వరస్వామి ఆలయ గోపురం. ఈ ఆలయం పంచారామాలలో ఒకటిఆంధ్రప్రదేశ్‌లో పంచారామాలుగా ప్రసిద్ధి చెందిన 5 పుణ్యక్షేత్రాలలో పాలకొల్లు ఒకటి. ప్రసిద్ధ క్షీరరామలింగేశ్వరస్వామి గుడి ఇక్కడే ఉంది. క్షీరం అంటే పాలు. ఆ పేరుమీదుగానే పట్టణానికి పాలకొల్లు అనే పేరు వచ్చింది. స్థల పురాణం ప్రకారం ఒకప్పుడు శివుడు ఇక్కడ బాణం వేస్తే భూమిలోంచి పాలు ఉబికివచ్చాయి. పాలకొల్లును పూర్వము పలకొలను అని పిలిచేవారు. ఇక్కడి మందిరాన్ని చాళుక్యుల కాలంలో, 10 - 11 శతాబ్దులలో, నిర్మించారు. ఈ గుడి గోపురం 9 అంతస్తులతో 125 అడుగుల ఎత్తుతో దర్శనమిస్తుంది. ఆంధ్రప్రదేశ్‌లో ఎత్తయిన గోపురాలలో ఇది ఒకటి.

పాలకొల్లులో "అష్టభుజ లక్ష్మీనారాయణ స్వామి" మందిరం కూడా ఉంది. ఇక్కడి బ్రహ్మోత్సవం వూళ్ళో ఒక పెద్ద పండుగ. ఈ మందిరంలో ధనుర్మాసంలో జరిపే ప్రత్యేక పూజలు కూడా ప్రసిద్ధం.

పాలకొల్లునుండి 20 కి.మీ. దూరంలో ఉన్న "నత్త రామేశ్వరం" మందిరం కూడా చూడదగినది. ఇక్కడ శివలింగం ఆలిచిప్పలు, శంఖాలతో చేయబడింది.
