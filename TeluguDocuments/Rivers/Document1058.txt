
నటరాజుకు నీరాజనం
'దీపశిఖ'
 
లేపాక్షి ఊరిలోకి ప్రవేశించగానే లేపాక్షి బసవన్న దర్శనమిస్తాడు. పురాతత్వ శాఖవారి బోర్డు ప్రకారం 8.1 మీటర్ల పొడవు, నాలుగున్నర మీటర్ల ఎత్తుతో మహాలింగానికి ఎదురుగా ఉంది ఆ నంది శిల్పం. ఇది భారతదేశంలోనే పెద్ద నందిశిల్పమని చెబుతారు. తంజావూరు బృహదీశ్వరాలయం, చాముండి హిల్‌ (మైసూరు), బసవనగుడి (బెంగుళూరు) లలో ఉన్న నంది విగ్రహాల కన్నా ఇదే పెద్దది. ఆరోగ్యంతో ఉన్న చక్కటి కోడెగిత్త అది. గంటలు, లోహపు బిళ్ళలతో కూడిన పట్టీలు మొదలైన ఎన్నో అలంకరణలు ఉన్నా ప్రత్యేకంగా చెప్పవలసింది నంది మెడలో కనిపించే రెండు గరుడ పక్షలు, వాటి ముక్కుల్లో వేలాడే ఏనుగులు. ఇది ఆ పక్షుల శక్తిని, పరిణామాన్ని సూచిస్తుంది. నంది కుడి ఎడమ పక్కల నృసింహస్వామి ముఖం చెక్కి ఉంది. విగ్రహం కుడిపక్క నిలబడి నంది దృష్టిలో నుంచి చూస్తే వీరభద్రాలయంలోని నాగరాజు ఏడు పడగల విగ్రహం కొంత స్పష్టతతో కనిపిస్తుంది.

వీరభద్రాలయం
వీరభద్రాలయం మూడు ప్రాకారాలతో కనిపిస్తుంది. మొత్తం ఆలయం కూర్మశిల అనే కొండమీద నిర్మించబడింది. కొండ ఆకారం తాబేలు రూపంలో ఉండటం వల్ల దీనికి ఈ పేరు వచ్చింది. గుడి రెండవ ప్రాకారంలో గోడమీద తాబేలు శిల్పం చెక్కి ఉండటం గమనించవచ్చు. విజయనగర ప్రభువుల కాలంలో లేపాక్షి పెద్ద వాణిజ్య కేంద్రంగానూ, యాత్రాస్థలంగానూ ఉండేది. అచ్యుతదేవరాయలు విజయనగర సామ్రాజ్యాన్ని క్రీ. శ. 1530 నుంచి క్రీ. శ. 1542 వరకూ పరిపాలించాడు. ఆ కాలంలోనే ఈ మందిర నిర్మాణం ప్రారంభమైంది. రెండవ ప్రాకారానికి గుడి గోడకు మధ్య ఉన్న రాతి నేలమీద చెక్కి ఉన్న రాతలు దీన్ని ధృవపరుస్తున్నాయి. ఆలయం దీర్ఘచతురస్రంగా ఉన్న ప్రాకారం నడుమ ఉన్నా లోపలి గుడి మూడు మంటపాలతో కలిసి త్రిభుజాకారంలో ఉంది. ఇది మూడు మంటపాల కలయికతో ఏర్పడింది.

ముఖమంటపం
ఈ మంటపాన్ని నృత్య మంటపం, రంగ మంటపం అని కూడా పిలుస్తారు. అర్థమంటపం (గర్భగుడి) లోపలికి రంగ మంటపం ద్వారానే వెళ్ళాలి. ఆలయం మొత్తంలో పూర్ణశిల్పాకృతులతో భాసిల్లేది ఈ రెండు మంటపాలే. నృత్య మంటపంలో ఉన్న స్తంభాలలో సహజ పరిణామంలో తీర్చిదిద్దబడ్డ అనేక శిల్పాలున్నాయి. వాటిల్లో దర్శనమిస్తాయి. ఇక్కడి శిల్పాల్లో ముఖ్యమైనవి శివకంకాళమూర్తి, రంభ, తుంబురుడు, నారదుడు, భృంగి, అన్నపూర్ణ (పార్వతి) మొదలైనవి. నృత్య గురువైన భృంగి, శిష్యురాలైన రంభ ఒకే భంగిమలో ఉంటారు. భృంగికి మూడు పాదాలు ఉండటం గమనార్హం.

అర్థమంటపం
అర్థమంటపు ప్రవేశ మార్గానికి ఎదురుగా నిలువెత్తు పరిమాణంలో వీరభద్రస్వామి విగ్రహం కనిపిస్తుంది. రంగమంటపంతో పోలిస్తే ఇది కాస్త ఇరుకుగా ఉంది. ఇందులో విష్ణు, శివ ఆలయాలు ఎదురెదురుగా ఉండగా ప్రవేశ మార్గానికి ఎదురుగా వీరభద్ర విగ్రహం ఉంటుంది. స్తంభాలపైన, కుడ్యాలపైన సుందరమైన శిల్పాలు దర్శనమిస్తాయి. మంటపంలోకి ప్రవేశించగానే కుడివైపున ఉన్న స్తంభంలో దుర్గాదేవి రౌద్రరూపంలో కనిపిస్తుంది. ఈ విగ్రహం వివిధ ఆభరణాలు, దుస్తులలో మడతలతో సహా చెక్కబడింది. 

కల్యాణ మంటపం
రంగమంటపం, అర్ధమంటపాలు నిర్మాణ పరంగా అన్ని విధాలా పూర్తి చేయబడగా కల్యాణ మంటపం అసంపూర్ణంగా వదిలి వేయబడింది. సుమారు నలభై వరకు శిలాస్తంభాలు అనేక శిల్పాకృతులతో కనిపిస్తాయి. స్తంభాల అమరిక, పైకప్పు నిర్మాణం మాత్రం జరగలేదు. శివపార్వతుల కళ్యాణం జరిగిన స్థలంగా దీనిని చెబుతారు. ఈ మంటపంలో ప్రత్యేకంగా పేర్కొనవలసింది ఇక్కడ స్తంభాలపై చెక్కబడ్డ వందకు పైగా ఉన్న డిజైన్లను. వీటిని చుట్టుపక్కల ఉన్న పట్టు, నేత కార్మికులు కొన్ని శతాబ్దాలుగా ఉపయోగిస్తూ చీరల అంచులుగా వాడకంలోకి తెచ్చారు.

కుడ్య చిత్రాలు
ఎ.హెచ్‌.లాంగర్ట్స్‌ అనే ఆంగ్లేయుడు ఈ కుడ్య చిత్రాలను వెలుగులోకి తెచ్చాడు. నాట్యమంటపం, అర్ధమంటపం పైకప్పులు ప్రకాశవంతమైన రంగులతో కూడిన వివిధ చిత్రాలతో చిత్రించబడ్డాయి. రామాయణ, మహాభారత, శివపురాణ గాథల నుంచి అనేక ఘట్టాలు విజయనగర శైలిలో కనిపిస్తాయి.

అర్ధమంటపంలో ఉన్న చిత్రాలలో శివుడు అనేక రూపాల్లో కనిపిస్తాడు. మార్కండేయుడిని కాపాడటానికి లింగం నుంచి ఉద్భవిస్తూ ఒక చిత్రంలోనూ (ఈ చిత్రంలో మెడలో యమపాశంతో మార్కండేయుడు ఉన్నాడు), అంధకాసురుణ్ణి వధిస్తూ ఒక చిత్రంలో (చక్కటి వర్ణభేదంతో శివుడు, అంధకాసురుడు దానిని, వీక్షిస్తున్న ఋషులు కూడా ఉన్నారు), రెండు వట వృక్షాల ఛాయలో రుషుల సమక్షంలో కొండశిలపై కూర్చున్న దక్షిణామూర్తిగా ఒక చిత్రంలో, చండికేశ్వరునికి పరశువును అనుగ్రహిస్తూ ఒక చిత్రంలో, ఇంకా హరిహరమూర్తిగా ఒక చిత్రంలో, కళ్యాణ సుందరమూర్తిగా ఒక చిత్రంలో కనిపిస్తాడు. ప్రత్యేకంగా ప్రస్తావించవలసిన చిత్రాలలో ఒకటి 'బిక్షాటన' చిత్రం. బ్రహ్మ నాలుగో శిరస్సును ఖండించిన పాప నివృత్తికై సమ్మోహన రూపంలో బిక్షువుగా హిమాలయ యాత్ర చేస్తున్న శివుడు, బిక్షా పాత్రతో మరుగుజ్జు రూపుతో శివగణాలలో ఒకరు, శివుని పట్ల మోహితులై బిక్ష వేస్తున్న ఋషి పత్నులు వీటన్నిటితో గొప్ప కళాఖండంగా కనిపిస్తుంది ఈ చిత్రం. మరొకచిత్రం గంగాధర శివుడు. అలకతో ఉన్న గౌరీదేవిని అనునయిస్తున్న చిత్రమది. వారి ముఖంలో భావాలు, శివుని తలనుంచి ప్రవహించే గంగ, అందులో చేపలు చక్కని కాంపోజిషన్‌తో చిత్రితమయ్యాయి.

ఆకాశ స్తంభం
నృత్య మంటపం ఎడమ వైపున ఉన్న స్తంభాలలో ఒకటి కొద్దిగా వంగి ఉంటుంది. ఇది పూర్తిగా నేలపై ఆని ఉండదు. స్తంభానికి నేలకు మధ్య చాలావరకు ఖాళీగా ఉండటాన్ని గమనించవచ్చు. పూర్వం ఈ స్తంభం పూర్తిగా ఆధారం లేకుండా వేలాడేదని, ఒక బ్రిటిష్‌ ఇంజనీరు దీనిని కదిపే ప్రయత్నం చేసినప్పుడు కొంతభాగం నేలను తాకిందని చెబుతారు. దీన్నే ఆకాశ స్తంభం అంటారు. పర్యాటకుల్లో చాలామంది మోకాళ్ళ మీద కూర్చుని దీనిని పరికిస్తుంటారు.

స్థానిక కథలు
లేపాక్షి పేరుకి సంబంధించి రెండు కథలు చెబుతారు. సీతను రావణుడు చెరబట్టి తీసుకుపోతుంటే ఆమెను కాపాడబోయి గాయపడ్డ జటాయువును రాముడు చూసి లే పక్షీ అని పిలిస్తే జటాయువు లేచి నిలుచుందని, అందుచేత ఈ స్థలానికి లేపాక్షి అని పేరు వచ్చిందనేది ఒక కథ.

మరో కథ ప్రకారం అచ్యుతరాయలి కోశాధికారి విరూపణ్ణ రాజు అనుమతి లేకుండా ప్రభుత్వ ధనంతో ఆలయ నిర్మాణం చేపట్టాడు. నిర్మాణం చాలా వరకూ పూర్తయి, కల్యాణ మంటపం నిర్మాణం జరుగుతున్న సమయంలో రాజుగారికి విరూపణ్ణ వ్యతిరేకులు ఈ విషయం చేరవేశారు. రాజు గారు విరూపణ్ణను విచారించబోతున్నారని తెలిసి విరూపణ్ణ రాజుగారు విధించబోయే శిక్ష తనకు తానే విధించుకొని తన కళ్ళు రెండూ పెరుక్కుని కళ్యాణ మంటపపు దక్షిణవైపున ఉన్న గోడకు విసిరికొట్టాడు. అప్పటి కాలంలో కళ్ళు పెరికించటం విజయనగర రాజ్యంలో అమలులో ఉన్న పెద్ద శిక్ష. విసిరికొట్టబడ్డ కళ్ళ ఆనవాలుగా అక్కడి గోడపై నున్న ఎర్రటి గుర్తులు చూపుతారు. లోప - అక్షి అనే పదాల ద్వారా వచ్చిన పేరు లేపాక్షి అని చెబుతారు. (అయితే ఆలయ రాతినేల మీద చెక్కబడ్డ వివరాల ద్వారా అచ్యుత దేవరాయలు ఈ ఆలయ నిర్మాణానికి వ్యతిరేకం కాదని తెలుస్తుంది. బహుశా విజయనగర సామ్రాజ్య ప్రాభవం తగ్గే కాలంలో ఆలయ నిర్మాణం ఆగిపోయి ఉండవచ్చు.)

కళ్యాణ మంటపం దగ్గర రాతి నేలలో భోజన పళ్ళాలను తలపించే కలర్‌ పేలట్లు ఉన్నాయి. అక్కడి గైడ్లు వాటిని శిల్పులు అన్నం తిన్న ప్లేట్లుగా చెపుతారు. వాటికి సమీపంలోనే సీతమ్మ పాదంగా చెప్పే పెద్ద పాదముద్ర రాతిలో చెక్కబడి ఉంది. ఈ పాదముద్రలో నీరు ఊరుతూ ఉంటుంది.
ఫోటోలు తీస్తూ, వీడియో రికార్డింగులు చేస్తూ ఉన్న పర్యాటకులతో పాటు స్కెచ్‌బుక్‌లో శిల్పాలను చిత్రిస్తూ ఉన్న విదేశీ పర్యాటకులు కూడా కనిపిస్తుంటారు.

ఇక్కడి శిల్పాలలో కొన్ని, చిత్రాలలో అధికభాగం పాక్షికంగా దెబ్బతిన్నాయి. ఈ విషయంలో పెద్ద జాగ్రత్తలేవీ తీసుకుంటున్నట్టు అనిపించదు. మిగిలిన శిల్ప, చిత్ర సంపదనైనా జాగ్రత్త చేయవలసిన అవసరం ఉంది. ఇంచుమించు మైఖేల్‌ ఎంజిలో సిస్టెయిన్‌ చాపెల్‌ సీలింగ్‌ మీద చిత్రాలు వేసిన కాలంలోనే వీరభద్రాలయ కుడ్యచిత్రాలు చిత్రించబడ్డాయి. ఈ కుడ్యచిత్రాల నకళ్ళను తయారుచేయించి ప్రాచుర్యంలోకి తెస్తే బాగుంటుంది. (గురువాయూరు ఆలయ కుడ్యచిత్రాలు ఈ రకంగా మార్కెటు చేయబడుతున్నాయి).
 

  
 
 
 
 


