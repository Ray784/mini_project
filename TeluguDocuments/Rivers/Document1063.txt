
చిలుకూరు బాలాజీ కథ 
మానస సరోవరాన్ని గుర్తుకు తెచ్చే అద్భుతమైన సరస్సు ' ఉస్మాన్‌సాగర్‌'. ఆకాశమంత విశాలమైన ఆ సరస్సే హైదరాబాద్‌ నగరానికి మంచినీరు సరఫరా చేస్తుంది. ఆ సరస్సు మధ్యలో ఒక లంక మీద ఉన్న ఒక చిన్న కుగ్రామం చిలుకూరు. 

 ఆంధ్రప్రదేశ్‌ రాష్ట్రంలో తెలంగాణ ప్రాంతంలోని రంగారెడ్డి జిల్లాలో ఈ గ్రామం ఉంది. ఉస్మాన్‌సాగర్‌ జలాల్లో సారవంతమూ, సుప్రసిద్ధమూ అయిన హైదరాబాద్‌ ద్రాక్ష తోటలతో మధురమూ అయిన ఆ గ్రామం ఎక్కడ చూసిన వేలాడుతూ కనిపించే ద్రాక్ష గుత్తులతో చూపరులకు కనువిందు చేస్తుంది. 

 చాలా కాలం క్రితం ఆ గ్రామంలో ఒక గొప్ప వేంకటేశ్వర స్వామి భక్తుడు గుణాల మాధవరెడ్డి ఉండేవాడు. ప్రతి యేటా పంట చేతికి రాగానే ఆయన తిరుపతి ప్రయాణం కట్టేవాడు. చేలో పండిన ధాన్యం కొంత స్వామికి అర్పించేవాడు. స్వామికి కళ్యాణోత్సవం చేయించేవాడు. స్వామి దర్శనం చేసుకుని తిరిగి వచ్చేవాడు. 

 ఏడాదికి ఒక్కసారి చేసుకునే ఈ దర్శనమే మళ్లీ పంటల రోజులు వచ్చే వరకూ ఆయన మనుగడకు సరిపోయేది. 

' ఏడుకొండలవాడా!' అంటూ చేలో విత్తనాలు చల్లేవాడు. 'గోవిందా! గోవిందా!' అంటూ చేలకు నీరు పెట్టేవాడు. 'బాలాజీ! బాలాజీ!' అంటూ చేలో కలుపు తీసేవాడు. 'వెంకన్న తండ్రీ! వెంకన్న తండ్రీ!' అంటూ చేలు నూర్చేవాడు. 

 తిరుపతి వేంకటేశ్వరుడంటే ఆయన భక్తి ఎంత ప్రగాఢమైనదంటే ఆయన ఉచ్ఛ్వాస నిశ్వాసాలతో స్వామి పేరే వినిపించేది. 

 కొన్నేళ్లు అలా గడిచాయి. క్రమంగా కొన్నాళ్లకు ఆ భక్తుడు ముసలివాడు అయ్యాడు. అయితే ఏటేటా ఆయన తిరుపతి యాత్ర మాత్రం నిర్విఘ్నంగా కొనసాగుతూనే వచ్చింది. 

 ఆ ఏడాది కోతల రోజులు వచ్చాయి. ఆ వృద్ధ భక్తుడు కర్రపోటు పొడుచుకుంటూ చేలో నుంచుని పంట చూసుకున్నాడు. అయినా ఆయన బాగా దిగులుగా ఉన్నాడు. తన శరీరం తెలంగాణ నుంచి తిరుపతి దాకా ప్రయాణానికి తట్టుకునే స్థితిలో లేదు. ఊళ్లో నలుగురూ ఆ వయస్సులో తిరుపతి వెళ్లి ఏడుకొండలూ కాలినడకన ఎక్కే ప్రయత్నం మానుకోమని ఆయనకు సలహా ఇచ్చారు. 

 ఆ ఏడు బాలాజీ దర్శనం, కళ్యాణోత్సవం చేయించే అదృష్టం తనకు లేవేమో అని అతడు బెంగ పెట్టుకున్నాడు. 

రోజురోజుకూ ఆ ముసలివాని ఆవేదన అధికమైంది. ఆహారం నోటికి పోవడం లేదు. ఎవ్వరితోనూ అతడు మాట్లాడడం లేదు. 

 ఏదో గొప్ప నిధిని పోగొట్టుకున్నవాడిలాగా అతడు కనిపించేవాడు. ఉన్నట్టుండి వెక్కివెక్కి ఏడ్చేవాడు. తనలో తనే ఏదో గొణుక్కునేవాడు. తిరుపతి ఉన్న దిక్కు వైపు తిరిగి దండాలు పెట్టేవాడు. 

'తండ్రీ! బాలాజీ! ఎంత నిర్దయాత్ముడవయ్యా నీవు! ఈ ఏడాది ఎందుకు నాకు నీ దర్శనం లేకుండా చేస్తున్నావు?''

కళ్ల వెంట అశ్రువులు ధారాపాతంగా కారేవి. గ్రామంలో కొందరు అతని బాధ అర్థం చేసుకున్నారు. అతని మీద సానుభూతి చూపించారు. మరి కొందరు వెర్రివాడని నవ్వారు. 

 ఆ ముసలి భక్తుడు మంచాన పడ్డాడు. కొన్ని రోజులు వరుసగా అతనికి కంటి మీద కునుకు లేదు. 

 ఆ రాత్రి ఆలోచించి ఆలోచించి అలసిపోయి ఉన్న అతనికి తెల్లవారుజామున నిద్ర పట్టింది. ఒక గంటసేపు అలా నిద్రపోయాడేమో! అంతలో ఎవరో అతన్ని తట్టి లేపుతున్నట్లయి మంచం మీద లేచి కూర్చున్నాడు. 

"లేలే! తాతా!' మధురమైన, గంభీరమైన ఒక కంఠం అతన్ని నిద్ర లేపుతూ ఉంది. ఆ వృద్ధుడు కళ్లు తెరిచి చూశాడు. ఓహో! ఏమి అద్భుతమైన దృశ్యం! శ్రీదేవీ, భూదేవిలతో కలిసి సాక్షాత్తు బాలాజీ ప్రభువే ఎదురుగా వచ్చి నిలబడ్డాడు. 

 ఆయన ఇలా అన్నాడు. 'తాతా! తాతా! నేను వచ్చేశాను. తిరుపతి రావడం కోసం నీవింక ఆయాసపడనక్కరలేదు. నీ కోసం నేనే  ఇక్కడికి వచ్చేశాను.''

'ప్రభూ! ప్రభూ! నేను నిజంగానే నిన్ను చూస్తున్నానా? లేక ఇదంతా కేవలం స్వప్నమా?' అన్నాడు. 

'తాతా! ఇది కలే గాని తెల్లవారుజామున వచ్చిన కలలు నిజం అవుతాయంటారు గదా! ఇప్పుడు నీవు నన్ను చూస్తున్న ఈ రూపంలోనే ఎప్పటికీ ఇక ముందు ఈ చిలుకూరు గ్రామంలోనే నేను నీకు దర్శనమిస్తూ ఉంటాను. నీ చేలో ఒక శివలింగం ఉంది చూడు! ఆ లింగానికి దక్షిణవైపున ఒక పాము పుట్ట భూమి అడుగున నేను ఉన్నాను. ఈ రహస్యం పరమశివునికి ఒక్కనికే తెలుసు. ఆయన నిధిని కావలి కాసినట్లు నన్ను కాపాడుతున్నాడు. నన్ను అర్చిస్తున్నాడు. ఇంతవరకు నేను భూగర్భంలో నిధిగానే ఉన్నా ఇక ముందు నీలాంటి భక్తులందరికి దర్శనం ఇవ్వదలుచుకున్నాను. నీ చేలో నేను చెప్పిన చోట తవ్వి చూడు! భూదేవి, శ్రీదేవిలతో సహా ఒకే రాతి మీద వెంకటేశ్వరుని రూపంలో నేను నీకు దర్శనమిస్తాను.'

స్ప­ృహలోకి వచ్చిన మాధవరెడ్డి చుట్టుపక్కల వెతికి ఒక పొదలో పుట్ట కనిపంచగానే తన మనుషులతో వచ్చి గడ్డపారతో తవ్వాడు. గడ్డపారకు రక్తం మరకలు కనిపించడంతో బిత్తరపోయిన మాధవరెడ్డి పాలతో పుట్టను కరిగించాడు. పుట్ట కరిగిపోయి ఏకశిలలో వెంకటేశ్వరుడు, అలివేలు మంగమ్మ, పద్మావతి విగ్రహం కనిపించింది. అదే చోట మాధవరెడ్డి గుడి నిర్మించి పూజలు ప్రారంభించాడు. స్వామి మూల విరాట్టుకు ఎడమ కన్ను పై భాగం, ఛాతీ దగ్గర గడ్డపారతో గాయమైన గుర్తులు నేటికీ కనిపిస్తాయి. తమిళనాడు రాష్ట్రం చెంగల్పట్టు జిల్లా మధురాంతకం గ్రామానికి చెందిన వెంకటాచారి కుటుంబం అప్పటి నుంచి ఇప్పటి వరకు స్వామివారి సేవలో ఉన్నారు. ఇప్పుడు ఆరోతరం వారు వెంకన్న ఆలయం ఆలనాపాలనా చూస్తున్నారు. 

 ఈ గర్భగుడి చుట్టూ పదకొండు ప్రదక్షిణలు చేసినవారి మనసులో ఉన్న కోరకి కొద్దిరోజుల్లోనే నెరవేరుతుందని భక్తుల ప్రగాఢ విశ్వాసం. కోరిక నెరవేరిన వారు మళ్లీ 108 ప్రదక్షిణలు చేయాలి. ఆ స్వామి తమ కోరిక నెరవేరుస్తాడనే విశ్వాసంతో భక్తులు అధిక సంఖ్యలో ఆలయానికి వస్తున్నారు. గర్భగుడిలో స్వామి విగ్రహానికి ఎడమవైపు గదిలోని అమ్మవారి విగ్రహం మూడు చేతుల్లో పద్మాలతో, వామహస్తం మోకాలి దగ్గర ఆన్చి భక్తులను ఆశీర్వదిస్తున్నట్లుగా ఉంది. 

 వెంకటేశ్వరస్వామి ఆలయం పక్కనే ఒక శివాలయం ఉంది. ఇది కూడా 500 సంవత్సరాల నాటిదే. పూర్వం ఒక బైరాగి ఇక్కడ శివుడి కోసం తపస్సు చేసి ప్రసన్నం చేసుకున్నాడని స్థలపురాణం. భక్తితో శివుడిని పూజించేవారి కోర్కెలు నెరవేరేలా ఆ బైరాగి వరం పొందినట్లు ఐతిహ్యం. శివుడిని భక్తితో కొలిచినవారి కోర్కెలు సిద్ధిస్తాయని ప్రజల అచంచల విశ్వాసం. 

 ఈ ఆలయంలో హుండీ లేదు 
 ఆర్జితం టికెట్లు లేవు 
ప్రతేక దర్శన టికెట్లు లేవు 
 ఎంతటివారైనా ఇక్కడ సామాన్యులతో పాటు క్యూలో రావాల్సిందే 
  ఎవరూ క్యూలైన్ల దారాల కింది నుంచి దాటుకుంటూ క్యూను అధిగమించాలని చూడరు.  
క్రమశిక్షణకు అక్కడ ఎవరూ శిక్షణ ఇచ్చేవారు కనిపించరు.  
దర్శనం తర్వాత కూడా ప్రసాదాలు విక్రమించరు. కొంచెం కలకండ పెడతారు. అది కూడా భక్తులు సమర్పించిందే.  
మెహిదీపట్నం నుంచి చిలుకూరుకు బస్సులు ఉన్నాయి. 


