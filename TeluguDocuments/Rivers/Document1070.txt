4 ఓంకారేశ్వరలింగం 

ఓంకారేశ్వరుని అమరేశ్వరుడని కూడా పిలుస్తారు.  కానీ ఇక్కడ నర్మదానదికి రెండువైపులా ఓంకారేశ్వర్, అమరేశ్వర్ దేవాలయాలు ఉన్నాయి.  వాటి మధ్య నర్మదానదిమీద వంతెన కూడా నిర్మించబడింది.  ఈ క్షేత్రంలో నర్మదానది, నర్మద, కావేరిక అని రెండు పాయలుగా ప్రవహిస్తోంది.  ఈ రెండు పాయల మధ్య ఉన్న ప్రదేశన్ని 'శివపురి' అని 'మాంధాతృపురి' అని పిలుస్తారు.  

మాంధాత సూర్యవంశపు రాజు.  ఈయన రఘువంశానికి మూలపురుశుడు.  శ్రీరామచంద్రుడు కూడా ఈ  వంశములోనివాడే.  మహావీరుడైన మాంధాత ఇక్కడి పర్వతశిఖరంమీద అనేక సంవత్సరాలు తప్పస్సు చేసి పరమేశ్వరుని ప్రసన్నుని చేసుకొని స్వామికి దేవాలయాన్ని నిర్మించాడు.

అందువలన దీనికి వాందాతపురి అని పేరు వచ్చింది.  మాంధాత పర్వతం మీద చాలా దేవాలయాలు ఉన్నాయి.  అవన్నీ "ఓం" అనే ప్రణవకారంలో ఉండి, ఓంకారేశ్వర దేవాలయం ఆ ప్రణవంపై బాలచంచ్రుని లాగే ప్రకాశిస్తోంది.  ఈ ఓంకారేశ్వరుని దగ్గరుకు వెళ్ళే మార్గంలో విష్ణుపురి, బ్రహ్మపురి అనే చిన్నచిన్న రెండు కొండగుట్టలున్నాయి.  ఆ రెండింటి మధ్య "కపిలధార" అనే నది ప్రవహించి నర్మదానదిలో కలుస్తోంది.

యాత్రామార్గం

విజయవాడ నుండి బొంబాయి, నాసిక్ మీదుగా ఖాండ్వా అజ్మీర్ రైల్వే లైన్లోని ఓంకారేశ్వర్ స్టేషన్లో దిగి, బస్సులో 8 కి.మీ.  వెళ్ళి నర్మదానదీ తీరంలోని ఈ స్వామిని సేవించవచ్చు.  ఇది విజయవాడ నుంచి సుమారు 1500 కి.మీ. దూరం.

పురాణగాధ

ఒకప్పుడు నారదుడు శివుని ఆరాధించడం కోసం గోకర్ణ క్షేత్రానికి వెళ్ళాడు.  కొంతకాలానికి నారద మహర్షి తిరిగి వస్తూ వింధ్యపర్వతం దగ్గరకు వచ్చాడు.  వింధ్యుడు ఆదరంగా ఎదురెళ్ళి నారద మహర్షికి స్వాగతం చెప్పి నేను పర్వతరాజును, సర్వసంపన్నుడను, ఏ విషయంలోను లోపంలేదని గర్వంతో నిలబడ్డాడు.  వింధ్యుడు అలా అహంకారంతో పలకటం నారదునికి రుచించలేదు.  వింధ్యుని అహంకారం అణచివేయాలనుకున్నాడు.  వింధ్యపర్వతంపై జాలి చూపిస్తున్నట్లుగా ఉస్సూరని నిట్టూర్పు విడిచాడు.  అది చూచిన వింధ్యుడు "ఏం మహర్షి! నా ఔన్నత్యాన్ని చూచి మెచ్చుకోకుండా నిట్టూర్పును విడుస్తున్నవేమిటి" అని ప్రశ్నించాడు.  నారదుడు ఫక్కున నవ్వి "యింకేమీ ఉన్నది నీవు ఎంత గొప్పవాడవైనా మేరుపర్వతంకన్నా తక్కువే కదా! ఆయన శిఖరాలు స్వర్గందాకా వ్యాపించాయి.  అటువంటప్పుడు వానితో పోలిస్తే నీవెంత" అని వెళ్ళిపోయాడు.  వింధ్యుడు చాల బాధపడ్డాడు.  తక్షణమే ఓంకార క్షేత్రానికి వెళ్ళి శివుని గురించి ఆరునెలలు గొప్ప తప్పస్సు చేశాడు.  వింధ్యుని తపోదీక్షకు శంకరుడు ప్రత్యక్షమై వరం కోరుకోమన్నాడు.  అందుకు వింధ్యుడు "పరమేశ్వరా నా జన్మ చరితార్థమయ్యింది.  నా బుధ్ది ఎల్లప్పుడూ ప్రసన్నంగా ఉండేటట్లు వరం ప్రసాదించు నీవు నా శిరస్సుపై ఎల్లప్పుడు నివసించు స్వామీ" అని కోరుకున్నాడు.  

వింధ్యుడు కోరిన వరాన్ని ప్రస్సదించాడు శివుడు.  ఇంతలో దేవతలు వచ్చి శివుని స్తుతిస్తూ అక్కడే జ్యోతిర్మయరూపంతో స్థిరంగా ఉండమని కోరాడు.  లోక కళ్యాణార్థమై శివుడు ప్రణవాకారంలో ఓంకారేశ్వరుడని, పార్థివాకారంలో పరమేశ్వరుడని రెండు పేర్లతో అక్కడే ఆవిర్భవించాడు.  

చరిత్ర

ఈ క్షేత్రం గురించి చారిత్రాత్మకమైన ఆధారాలు అంతగా లభించలేదు. షట్చక్రవర్తులలో ఒకడైన మాంధాత, ఇక్కడ తపస్సు చేసినట్లు చెప్పబడుతోంది.

ఇక్కడ అమలేశ్వర, ఓంకారేశ్వర ఆలయాలు వేరువేరుగా ఉన్నప్పటికీ, ఈ రెండింటికి తేడా అంతగా కనపడదు.  ఓంకారేశ్వరం కొండశిఖరంపై ఉన్న శివాలయం కాగా, ఆలయంలోని శివలింగం వింధ్య శిఖరమే.
ఈ క్షేత్రంలోనే శంకరాచార్యులవారు ఉపనిషత్తులకు భాష్యం వ్రాశారు.  అప్పుడు ఆయన నివసించిన గుహను ఇటీవల కాలంలో పునరుధ్దరించారు.
ఈ క్షేత్రంలోనే శంకరాచార్యులవారు ఉపనిషత్తులకు భాష్యం వ్రాశారు.  అప్పుడు ఆయన నివసించిన గుహను ఇటీవల కాలంలో పునరుధ్దరించారు.

అమలేశ్వరాలయం ప్రస్తుతం పురావస్తుశాఖవారి రక్షణలో ఉన్నది.  ఓంకారేశ్వరానికి 3 కి.మీ. దూరంలోని జైనుల సిధ్ధక్షేత్రం, పర్వత సమతల ప్రాంతంలోని ఆశాదేవి ఆలయం, శిధిలమైన సిధ్ధేశ్వరాలయం చూడదగినవి.

