15 జ్వాలాయాం వైష్ణవీ దేవి

జగజ్జేయమానమైన "జ్వాలాక్షేత్రం" శ్రీ వైష్ణవీ దేవి క్షేత్రం.  సతీదేవి పుర్రెపడినందువలన ఇది ఙానక్షేత్రమని కూడా కొందరు భావిస్తారు.  ద్వాపరయుగంలో మహాభారత యుద్ధానికి ముందు శ్రీ కృష్ణుని ఆదేశానుసారం ఈ జ్నాలాదేవిని విజయం కోసం అర్పించి అర్జునుడు వైష్ణవీదేవి దీవెనలు పొందాడని పురాణ కథనం.
కాశ్మీర్ రాష్ట్రంలోని జమ్ముకు 60 కి.మీ. దూరంలో కాలధరమనే పర్వత ప్రాంతం ఉంది.  ఈ కాలధర పర్వతంపైన వైష్ణవి మాత, జ్వాలా వైష్ణవిగా విలసిల్లుతోంది.  కొందరు జమ్ము-కాశ్మీర్ రాష్ట్రంలో, కాట్రా దగ్గరలో గల వైష్ణోదేవి ఆలయమే ఈ "జ్వాలముఖి" ఆలయమంటున్నారు.  అక్కడి దేవిపేరు కూడా వైష్ణవీ దేవియే కావడం వలన కూడా జనులు అభిప్రాయపడుతుంటారు.
పఠాన్ కోట నుండి జోగేంద్ర నగర్ కు వెళ్ళే దారిలో, జ్వాలాముఖీ రోడ్ అనే రైల్వే స్టేషన్ ఉంది.  అక్కడికి 20 కి.మీ.  దూరంలో జ్వాలముఖీ క్షేత్రం ఉంది.  ఇదే అష్టాదశ శక్తి పీఠాలలోని "జ్వాలా ముఖీ" క్షేత్రం.
ఈ ప్రాంతంలో గల "కాలధరమనే" పర్వతంపై సతీదేవి నాలుక నిలువుగా పడినందువలన ఆ ప్రదేశంలో అప్పటి నుండి ఈ నాటి వరకు "అగ్నిజ్వాల" బయటకు వస్తూనే ఉంది.  ఈ అగ్నిజ్వాలనే జ్వాలాముఖియని, అమ్మవారిని జ్వాలాముఖీశ్వరీదేవియని, జ్వాలాజీ అని భక్తులు పిలుస్తున్నారు, కొలుస్తున్నారు.
