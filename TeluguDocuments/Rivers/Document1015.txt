
నర్మద పుట్టిందక్కడే!


ప్రతి శివరాత్రికి ఏదో ఒక క్షేత్రాన్ని స్నేహితులతో దర్శించడం గత మూడేళ్లుగా అలవాటయింది. గత శివరాత్రి మధ్యప్రదేశ్‌లోని నర్మదానది జన్మ స్థలమైన అమర్‌కంటక్‌ వెళ్ళాం. నాతో పాటు మరో ఐదుగురు వచ్చేరు. అక్కడ చలి ఎక్కువగా ఉంటుంది కాబట్టి స్వెట్టర్లు, శాలువాలు విధిగా పట్టుకెళ్ళమని ఎవరో సలహా ఇచ్చారు. 

విజయనగరంలో రాత్రి 8 గంటలకు కోర్బా ఎక్స్‌ప్రెస్‌ ఎక్కి ముందుగా బిలాస్‌పూర్‌ వెళ్ళాం. అక్కడికి చేరే సరికి ఉదయం తొమ్మిదిన్నర అయింది. అక్కడే మరో ప్యాసింజర్‌ రైల్లో పిండ్రా వరకు వెళ్లి అక్కడ్నుంచి వాహనంలో అమర్‌కంటక్‌ వెళ్లవచ్చని సలహాలిచ్చారు కొందరు. కానీ మళ్లీ రైలు ఎక్కడం ఎందుకులే అని బిలాస్‌పూర్‌ నుండే వాహనాన్ని మాట్లాడుకున్నాం. అమర్‌కంటక్‌ అక్కడికి 120 కిలోమీటర్లు. అదృష్టవశాత్తు మాకు తెలుగు డ్రైవరున్న వాహనం దొరికింది. అన్ని ప్రదేశాలను అతని గైడెన్సులో చూడొచ్చనుకుని సంతోషించాం.

బిలాస్‌పూర్‌లో 11-12 గంటల మధ్య బయల్దేరాం. 30 కిలోమీటర్లు దాటగానే అడవి మొదలయింది. దేవదారు, సాల్‌, టేకు, దుగ్గిలం, కెండు లాంటి పేర్లున్న పెద్ద పెద్ద పచ్చటి వృక్షాలు, పేర్లు తెలియని తీగలతో అల్లుకున్న పొదలు, అడవంతా చీకటిగా, మౌన గంభీరంగా ఉండి పగలే భీతిని కల్గిస్తోంది. మా వాహనాన్ని ఎక్కడైనా ఆపితే ఆ నిశ్శబ్దంలో అడవి పక్షుల వింత అరుపులు విన్పించేవి.

కనుచూపు మేర ఎత్తైన కొండలతో కన్పించే పచ్చటి అరణ్య సౌందర్యాన్ని చూస్తున్నప్పుడు, తట్టుకోలేక గుండె లయ తప్పదు కదా అనిపించింది.

చిన్నప్పుడు మధ్యప్రదేశ్‌లో అడవులెక్కువని చదివాను. ఇప్పుడు ప్రత్యక్షంగా చూశాను. 'లకమని' అనే ప్రాంతంలో అక్కడక్కడా 'ఇది అభయారణ్యం, జంతువులకు హాని తలపెట్టరాదనే' బోర్డులు కనిపించాయి. ఔషధ మొక్కల్ని పెంచే హెర్బల్‌ పార్కులు కూడా కనిపించాయి. 

సుమారు 90 కిలోమీటర్ల పొడవున దట్టమైన అడవులున్నాయి. ఆనందాశ్చర్యం కల్గించే విషయం ఏమంటే అంత దూరమూ చక్కటి తారు రోడ్డు వేసి ఉండటం. ... కనుచూపు మరల్చకుండా ఆ హరితారణ్యాలను చూసి తరించాం.

మధ్యాహ్నం రెండున్నర గంటలకు అమర్‌కంటక్‌ చేరుకున్నాం. ఇది మధ్యప్రదేశ్‌లోని అనుప్పూర్‌ జిల్లాలో ఉంది. నర్మదా నది జన్మస్థలం. ఇక్కడ అనేక ఆశ్రమాలు ఉన్నాయి. మా డ్రైవర్‌ జనార్ధన్‌ మమ్మల్ని శ్రీరామకృష్ణ మందిరం దగ్గరకు తీసుకువెళ్లి మేమంతా ఆంధ్రప్రదేశ్‌నుంచి వచ్చినట్లు హిందీలో పరిచయం చేశాడు. అక్కడ మా సరంజామానంతా ఉంచేసి నర్మదానది పుట్టిన ప్రదేశం, నర్మదామాత ఆలయం చూడ్డానికి బయల్దేరి వెళ్ళాం.

అమర్‌కంటక్‌ సముద్ర మట్టానికి 1060 మీటర్ల ఎత్తులో ఉంది. నర్మదా నది స్థానిక మైకేల్‌ కొండల్లో పుట్టి వింధ్య, సాత్పురా పర్వత శ్రేణుల మధ్య నుండి 1290 కిలోమీటర్లు ప్రవహించి అరేబియా సముద్రంలో కలుస్తుంది. పశ్చిమ దిశగా ప్రయాణించి అరేబియా సముద్రంలో కలిసే నదుల్లో నర్మదా, తపతి ముఖ్యమైనవి.

నర్మదానది పుట్టిన చోటే నర్మదామాత గుడి వెలసింది. ఈ గుడికి ఎదురుగా పార్వతీదేవి ఆలయం ఉంది. ప్రతి శివరాత్రికి, నర్మదా జయంతికి, వైశాఖ పూర్ణిమకి ఇక్కడ జాతర్లు జరుగుతాయి. అన్నిటికంటే శివరాత్రికి జరిగే జాతర చాలా పెద్దది. 
అమర్‌కంటక్‌ మూడు జిల్లాల కూడలి. వివిధ ప్రాంతాలనుండి వేలాది భక్తులు చేరుకుంటారు. చాలా మంది భక్తులు వంటలు చేసుకుంటూ రాత్రంతా అక్కడే గడుపుతారు. 
శివరాత్రి నాడు నర్మదానదిలో స్నానం చేసి, ముందుగా శివుడ్ని దర్శించుకుని తదుపరి నర్మదామాతను దర్శించుకుంటే పుణ్యం కలుగుతుందంటారు. నర్మదాదేవి గుడి చుట్టూ పార్వతీదేవితో పాటు శివుడు, సీతారాములు, హనుమాన్‌ గుళ్లు ఉన్నాయి.
నర్మదామాత గుడి గురించి అనేక పురాణ కథలు వినిపిస్తుంటాయి. క్రీ. శ. 1042 - 1122 మధ్య కాలంలో చేది రాజైన కర్ణదేవుడు దీనిని నిర్మించినట్టు చరిత్ర చెబుతోంది.

నర్మదానది అమర్‌కంటక్‌లోనే పుట్టడానికి కూడా మరో కథ ప్రచారంలో ఉంది. చంద్రవంశ రాజైన పురూరవ చక్రవర్తి తన పాపపరిహార నిమిత్తం మార్గం చెప్పమని బ్రాహ్మణులను కోరినప్పుడు, దివినున్న నర్మదా నదియే పాప ప్రక్షాళనకు మార్గమని చెప్పారట. పురూరవుడు తపస్సు చేస్తే శివుడు ప్రత్యక్షమై నర్మదను దివినుండి భువికి పంపిస్తాను కాని 'మరి నర్మద ప్రవాహానికి అడ్డుగా నిలిచే వారెవరని' ప్రశ్నిస్తాడు. వింధ్య పర్వతుడు తన కుమారుడైన అమర్‌కంటక్‌ నిలుస్తాడని చెపుతాడు. అలా అమర్‌కంటక్‌కు ఏతెంచిన నర్మదను తన చేతులతో తాకి తన పితృదేవతలకు తర్పణం చేసి పురూరవుడు స్వర్గ ప్రాప్తి పొందుతాడు. దాదాపు భగీరథుడి కథలాగే ఉంటుంది ఈ కథ.

యమునలో ఏడుసార్లు, సరస్వతిలో మూడుసార్లు, గంగలో ఒకసారి స్నానం చేస్తే చేసిన పాపాలు పోయి పవిత్రులవుతారు కానీ ... నర్మదను చూస్తేనే చాలు అశ్వమేధ యాగం చేసినంత పుణ్యం వస్తుం దని చెబుతారు ఇక్కడి వాళ్ళు. ఏ నది దగ్గర ఆ నది గొప్పతనం చెపుతారు కదా.
నర్మదా మాతను దర్శించే ముందు ఒక ఆచారం ఉంది. ఆలయ ప్రాంగణంలోనే ఒక మీటరు కంటే తక్కువ ఎత్తులో చెక్కిన రాతి ఏనుగు బొమ్మ ఉంది. ఆ ఏనుగు బొమ్మ కాళ్ల మధ్యనుండి దూరి ఒక వైపునుండి మరో వైపుకు వెళ్లాలి. భారీ కాయాలున్న వారు కూడా ముందుగా తల దూర్చి మెల్లమెల్లగా తమ కాయాన్ని ఎలాగోలా అవతలి పక్కకి తీసుకెళ్లడం చూస్తే వింతగా ఉంటుంది. ఇలా దూరితే మరింత పుణ్యం కల్గుతుందని విశ్వాసం. అదే ఏనుగుపైన అంబారీ ఎక్కిన ఓ స్త్రీ విగ్రహం తల లేకుండా మొండెం మాత్రమే ఉంది. ఔరంగ జేబు కాలంలో అది అలా ధ్వంసం అయినట్టు పూజారి చెప్పాడు.

నర్మదామాత ఆలయానికి దగ్గర్లో ఉన్న శ్రీశంకరాచార్యాశ్రమం, బర్ఫానాశ్రమం, కళ్యాణ సేవాశ్రమాలను కూడా దర్శించుకున్నాం. బర్ఫాని ఆశ్రమంలో యజ్ఞం జరుగుతోంది. అక్కడ ఒళ్లంతా విభూది రాసుకుని శివునిలా తయారయిన వాళ్లు కొందరు కన్పించారు. శ్రీఆదినాథ్‌ జైన్‌ మందిరం కూడా ఇక్కడికి దగ్గర్లోనే ఉంది.
ఈ ఆశ్రమాలన్నీ చూశాక కిలోమీటరు దూరంలోని మాయికీ బగియా (దేవతావనం)లోకి ప్రవేశించాం. ఎన్నో ఫల వృక్షజాతులతో పాటు, ఆయుర్వేదానికి పనికొచ్చే మొక్కల్ని కూడా పెంచుతున్నారక్కడ. దీనికి దగ్గర్లోనే యంత్రమందిరం ఉంది. మూడు ముఖాల శివుడి ద్వారంతో స్వాగతమిచ్చే ఈ మందిరంలో ధ్యానం చేసుకోవడానికి గుండ్రని ఆకారంలో గదులు న్నాయి. 

యంత్ర మందిరానికి అరకిలోమీటరు దూరంలో సోనే నది పుట్టిన స్థలం ఉంది. ఇది కూడా మైకేల్‌ పర్వత శిఖరాలలోనే పుట్టి ప్రవహిస్తుంది. వంద మీటర్ల ఎత్తున్న ఈ శిఖరాలపై నిల్చుని చూస్తే చత్తీస్‌గఢ్‌ ప్రాంతాలు కొన్ని కన్పిస్తాయి. అలా వీక్షించడం ఒక మధురమైన అనుభూతి.
రాత్రి 7 గంటలకు తిరిగి రామకృష్ణ మందిరం చేరుకున్నాం. ఈ యాత్రలో మమ్మల్ని విశేషంగా ఆకట్టుకున్నది ఎక్కడపడితే అక్కడ వనమూలికలు అమ్మడం. ఆదివాసులు కొండల్లో దొరికే అనేక వేర్లకు రకరకాల పేర్లు పెట్టి అమ్మడం చాలాచోట్ల కన్పించింది. ప్రతి వ్యాధి నివారణకు ఒక మూలికను చూపిస్తున్నారు. 
రాత్రి మధ్యప్రదేశ్‌ ఆదివాసీ లోక్‌ సంస్క­ృతి (గిరిజన జానపద కళలు) ప్రదర్శనలు తిలకించాం. చలి భరించలేనంతగా ఉంది. మేం తీసుకెళ్లిన స్వెట్టర్లు, దుప్పట్లు, శాలువాలు చాల్లేదు. కొందరు ఆ చలిలోనే జాగరణ చేశారు.

మర్నాడు తెల్లవారుజామునే లేచి అమర్‌కంటక్‌కు ఆరుకిలోమీటర్ల దూరంలోని కపిల ధారకు బయలుదేరాం.
నర్మదానది తీరం వెంబడంతా యాత్రికులే దర్శనమిచ్చారు. ఈ నది కపిలధార వద్ద ఒక లోయగుండా ప్రవహిస్తుంది. నూరడుగుల ఎత్తునుండి దూకే జలపాతం పేరే కపిలధార. ఈ జలపాతం ఓంకార శబ్దంతో దూకుతుందని, ఆ నాదం వినడానికి చాలామంది సన్యాసులు వస్తుంటారని అంటారు. దగ్గర్లోనే ఉన్న కపిలేశ్వర ఆలయాన్ని, కపిలాశ్రమాన్ని దర్శించుకున్నాం. 

కపిలధార చూశాక తిరిగి బిలాస్‌పూర్‌కు బయల్దేరాం. వచ్చిన దారిలోనే తిరుగు ప్రయాణం. పచ్చని అరణ్యాలను మరోసారి చూస్తూ వెళ్లే అదృష్టం కల్గింది.
బిలాస్‌పూర్‌లో చాలామంది తెలుగువారున్నారు. ఎక్కువగా ఉత్తరాంధ్రనుండి వచ్చి స్థిరపడిన వారే కన్పించారు.
మధ్యప్రదేశ్‌, చత్తీస్‌గఢ్‌ రాష్ట్రాలలో మన రాష్ట్రంలోని దేవాలయాల్లో మాదిరి దోపిడి లేదు. వాళ్ళ ఆలయాల్లో వ్యాపార దృక్పథం లేదు. మనం ప్రశాంతంగా దైవదర్శనం చేసుకోవచ్చు.

రాత్రి 8 గంటలకు బిలాస్‌పూర్‌లో కోర్బా - విశాఖ ఎక్స్‌ప్రెస్‌ ఎక్కి తెల్లవారి 7 గంటలకు విజయనగరం చేరుకున్నాం. మూడు రోజుల అమర్‌కంటక్‌ యాత్ర అనేక కొత్త ప్రదేశాల్నే కాక ఒక నదిని, దాని పురాణ కథల్ని కూడా మాకు పరిచయం చేసింది. 
 

  
 
 
 
 
 
 


