
విశ్వనాథ సత్యనారాయణ

విశ్వనాథ సత్యనారాయణ (1895-1976) "కవి సమ్రాట్" బిరుదాంకితులు. జ్ఞానపీఠ అవార్డు గ్రహీతలు. 20 వ శతాబ్దములోని ఆంధ్ర సాహిత్యమునకు, ప్రత్యేకించి సంప్రదాయ సాహిత్యమునకు పెద్ద దిక్కు. ఆయన చేపట్టని సాహిత్య ప్రక్రియ లేదు.- కావ్యములు, కవితలు, నవలలు, నాటకములు, ప్రయోగములు, విమర్శలు, వ్యాసములు, కథలు, చరిత్రలు - ఆయన పాండిత్యము, ప్రతిభలు జగమెరిగినవి. ఆయన మాటలలోనే

"నేను వ్రాసిన పద్యముల సంఖ్య , ప్రకటింప బడినవాని సంఖ్య, సుమారు ఇరువది వేలుండ వచ్చును. నేను చింపివేసినవి ఏబది వేలుండవచ్చును "

 జీవిత విశేషాలు
విశ్వనాథ సత్యనారాయణ 1895, అక్టోబర్ 10 న కృష్ణా జిల్లా నందమూరు గ్రామంలో జన్మించాడు. తండ్రి శోభనాద్రి, తల్లి పార్వతమ్మ. ఈయన భార్య వరలక్ష్మమ్మ. విద్యాభ్యాసము నందమూరు, ఇందుపల్లి, మరియు పెదపాడు గ్రామాల్లోను, పై చదువులు బందరు పట్టణంలోను సాగాయి. బందరు హైస్కూలులో చెళ్ళపిళ్ళ వెంకటశాస్త్రి తెలుగు ఉపాధ్యాయునిగా లభించడం ఆయన అదృష్టం. బి.ఎ. తరువాత విశ్వనాథ బందరు హైస్కూలులోనే ఉపాధ్యాయునిగా చేరాడు. ఉద్యోగం చేస్తూనే మద్రాసు విశ్వవిద్యాలయం నుంచి ఎమ్.ఎ. పట్టా సాధించాడు. తరువాత మహాత్మా గాంధీ నడపుతున్న సహాయనిరాకరణోద్యమంలో పాల్గొనడం కోసం ఉద్యోగాన్ని వదులుకున్నాడు.

తరువాతి కాలంలో విశ్వనాథ వివిధ కళాశాలల్లో అధ్యాపక పదవులు నిర్వహించాడు. బందరు నేషనల్ కాలేజి (1928), గుంటూరు ఆంధ్రా క్రిస్టియన్ కాలేజి (ఏసీ కాలేజీ) (1938 వరకు), విజయవాడలో ఎస్.ఆర్.ఆర్.&‍ సి.వి.ఆర్. కాలేజి (1938-1959)(ఈ కళాశాల ఎస్.ఆర్.ఆర్. ప్రభుత్వ కళాశాల గా మార్పు చెందింది), కరీంనగర్ ప్రభుత్వ ఆర్ట్స్ & సైన్స్ కాలేజి (1959) మొదలైన కళాశాలల్లో ఆయన పని చేసాడు. 1957లో విశ్వనాథ ఆంధ్రప్రదేశ్ సాహిత్య అకాడమీ ఉపాధ్యక్షుడుగానూ, 1958లో విధానమండలికి నామినేటెడ్ సభ్యుడుగానూ విధులు నిర్వర్తించాడు.




1976 అక్టోబరు 18న విశ్వనాథ పరమపదించాడు.


 సాహితీ ప్రస్థానం
1961 లో కరీంనగర్ ప్రభుత్వ కళాశాలలో ప్రిన్సిపాలుగా పదవీ విరమణ చేసిన తరువాత పూర్తి స్థాయిలో తన సమయాన్ని సాహితీ వ్యాసాంగానికి కేటాయించాడు. 1916 లో "విశ్వేశ్వర శతకము" తో విశ్వనాథ రచనా ప్రస్థానము ప్రారంభమైనది. అప్పటి జాతీయోద్యమ ప్రభావంతో ఆసమయంలోనే "ఆంధ్రపౌరుషము" రచించాడు. తరువాత విశ్వనాథ రచనా పరంపర పుంఖానుపుంఖాలుగా కొనసాగింది. మొత్తానికి 15 పైచిలుకు కావ్యాలు, 6 శతకాలు, 13 గేయకావ్యాలు, 20 నాటకాలు, 60 నవలలు, 10 సంస్కృత నాటకాలు, 10 విమర్శనా గ్రంధాలు, మరెన్నో వ్యాసాలు, ఉపన్యాసాలు - ఇలా తెలుగుభాషకు విశ్వనాథ వందల్లో రచనలందించాడు.


విశ్వనాథ రచనల్లో ప్రత్యేకంగా చెప్పుకోవాల్సినవి

ఆంధ్రపౌరుషము 
రామాయణ కల్పవృక్షము 
వేయిపడగలు (ఇది అన్ని భారతీయ భాషల లోకి అనువదించబడినది.ఆంధ్రప్రదేశ్ ముఖ్యమంత్రి, భారతదేశ ప్రధానమంత్రి పదవులనలంకరించిన పి.వి.నరసింహారావు "సహస్రఫణి" పేరుతో హిందీ లోకి అనువదించడం గమనార్హం) 
కిన్నెరసాని పాటలు 
పురాణవైర గ్రంథమాల 
కాశ్మీర చారిత్రిక నవలలు 
విశ్వనాథ మధ్యాక్కఱలు 
నన్నయ ప్రసన్నకథాకలితార్థయుక్తి 

 పురస్కారాలు
ఆంధ్రజాతి తనసాంప్రదాయాలకు అనుగుణంగా ఆయనను "కవిసామ్రాట్" బిరుదుతో సత్కరించింది. 
1964 లోఆంధ్రాయూనివర్సిటీ "కళాప్రపూర్ణ" తో సన్మానించింది. 
1942 సంక్రాంతికి ఆయనకు గుడివాడలో "గజారోహణం" సన్మానం జరిగింది.1956 లో షష్టి పూర్తి వేడుకలు కూడా గుడివాడలో ఘనంగాజరిగాయి. 
శ్రీవేంకటేశ్వర విశ్వవిద్యాలయం డి.లిట్ పట్టాతో సన్మానించింది. 
"విశ్వనాథ మధ్యాక్కఱలు" రచనకు కేంద్రసాహిత్య అకాడెమీ వారి బహుమతి లభించింది. 
1970 లోఆంధ్రప్రదేశ్ ప్రభుత్వం ఆస్థానకవిగా గౌరవించింది. 
1970 లో భారతప్రభుత్వము పద్మభూషణ పురస్కారం తో గౌరవించింది. 
1971లో ఆయన "రామాయణ కల్పవృక్షము"నకు, జ్ఞానపీఠ పురస్కారాన్ని అందించినపుడు, సన్మాన పత్రంలో ఇలా వ్రాయబడింది 
As a Poet of classic vision and virility, as a novelist and play wright of deep insight and impact, as an essayist and literary critic of force and felicity, and as a stylist of rare "range" Mr. Satyanarayana has carved for himself a place of eminence amongst the immortals of Telugu Literature. His ceaseless creativity and versatility have kept him in the forefront of contemporary Telugu Literary Scene.


 రచనలు
విశ్వనాథ సత్యనారాయణ రచనలలో కొన్ని 
రామాయణ కల్పవృక్షము 
కిన్నెరసాని పాటలు 
ఆంధ్రప్రశస్తి 
పురాణవైర గ్రంథమాల (పన్నెండు నవలలు) 
విశ్వనాథ మధ్యాక్కఱలు 
రురుచరిత్రము 
వేయిపడగలు 
ఏకవీర 
చెలియలికట్ట 
తెఱచిరాజు 
స్వర్గానికి నిచ్చెనలు 
ఆరునదులు 
పునర్జన్మ 
దమయంతీస్వయంవరం 
విష్ణుశర్మ ఇంగ్లీషు చదువు 
ఒకడు నాచనసోమన్న 
శాకుంతలము యొక్క అభిజ్ఞానత 
ఝాన్సీరాణి 
కుమారాభ్యుదయము 
విశ్వనాథ పంచశతి 
మృతశర్మిష్ఠమ్ 
దేవీత్రిశతి 
గోపికాగీతలు 
భ్రమరగీతలు 
శ్రీకృష్ణసంగీతము 
గుప్తపాశుపతము 
ప్రద్యుమ్నోదయము 
నేపాళరాజ చరిత్ర (ఆరు నవలలు) 
కాశ్మీర రాజ చరిత్ర (ఆరు నవలలు) 
సాహితీమీమాంస..........మరియు ఇంకా ఎన్నో 

 ఉదాహరణలు
ఆంధ్ర పౌరుషము నుండి 
గోదావరీ పావనోదార వాపూర మఖిలభారతము మాదన్న నాడు 
తుంగభద్రా సముత్తుంగ రావముతోడ కవులగానము శృతి గలయునాడు 
పెన్నానదీ సముత్పన్న కైరవదళ శ్రేణిలో తెల్గు వాసించునాడు 
కృష్ణా తరంగ నిర్ణిద్రగానముతోడ శిల్పము తొలి పూజ సేయునాడు 
అక్షరజ్ఞానమెరుగదో యాంధ్రజాతి 
విమల కృష్ణానదీ సైకతములయందు 
కోకిలపుబాట పిచ్చుకగూండ్లు గట్టి 
నేర్చుకొన్నది పూర్ణిమా నిశలయందు 



రామాయణ కల్పవ్రుక్షం నుండి : 
ఆక్రుతి రామచంద్ర విరహాక్రుతి 
కన్బొమ తీరు రామ చాపాక్రుతి 
కన్నులన్ ప్రభు క్రుపాక్రుతి 
కైశిక మందు రామదేహాక్రుతి 
సర్వ దేహమున యందు రాఘవ వంశ మౌళి ధర్మాక్రుతి 
కూరుచున్న విధమంతయు రామచంద్ర ప్రతిఙ మూర్తియై. 


