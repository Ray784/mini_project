వానపామే చుట్టలు చుట్టలుగా దిగుతుంది మబ్బు పుట్టల నింగి లోంచి జల జలా జర జరా పాకుతూ పారేందుకు అనుకూల ప్రవాహ శయ్యగా నేలని తలుస్తూ - సిమెంటు గచ్చులు  కాంక్రీట్‌ కట్టడాల ఆక్రమణలు కాలువలు మూసుకుపోయి వాచిన రహదారులు
బస్తీల, నగరాల వక్రీభవనాల వికృత ఆతిథ్యం  ససేమిరా సహించే లక్షణంలేని వాన పామే - తప్పుకుపో చూస్తూ  సందులు, మూలలూ వెతుక్కుంటుంది ఆగ్రహించడానికి ముందు  సంస్కారంతో సకల ప్రయత్నాలూ చేస్తుంది అడ్డంకులు దాటి ఆరుబయళ్ళకు పోదామని ....
కానీ వీధులు రౌడీలయిన నగరాల గుండాగిరీ వెకిలిగా కాంక్రీటు ఆడుగులేస్తూ శతాబ్దాలుగా నిరవధికోత్సాహంతో నీటినీ, నిప్పుని, చెట్టుని, పుట్టని, వాగుని, వంకనీ,  చిరుతనీ, దప్పినీ, పిచ్చుకనూ, ఏనుగునూ, వేరే దారి చూసుకోమంటోందన్న విషయం తెలిసాక అంతరించిన జాతులు, అరణ్యాల, జలవనరుల బాకీ తీరని ప్రతీకారాల మేటమీంచి.

ఒళ్ళు మరిచిన కోపంతో జల బుసలతో   వాన కాల సర్పమై శతకోటి శిరసులతో పాకుతుంది.దారివ్వని సిమెంటు కాఠిన్యాలను కాదని  ఇళ్ళల్లో కొస్తుంది - ఎత్తుల కెగబాకుతుంది ఇళ్ళూ, ఊళ్ళూ,వూళ్ళూ జలాశయాలు చేసి అనకట్టల బట్ట తలలు నిమిరి వానపాము నీటి నియంతృత్వాన్ని ప్రకటిస్తుంది నేల నలు చెరగులా ఉపగ్రహాల వాతావరణ కాల జ్ఞానానికి పరిశీలకుల  అంచనాలకీ  వరద నివారణా సామర్ధ్య ఆర్భాటాలకూ అందని రహస్య ఒప్పందముంది వానపాముకు అలిగిన ప్రకృతితో, అలిగిన బంజరుతో,  గుండే పుండయిన కొండతో,  ఖనిజబలం కొల్లగొట్టబడ్డ బావురుమను నేల గోతితో - ఇదొక పురాతన ప్రతీకార ప్రక్రియ పల్లాలను జలసమాధి చేసి, నగరాలను ముట్టడి వేసి , రోడ్లు తగ్గొట్టి, రైలు పట్టాలు వంచి రాస్తా రోకో అమలుపరిచి .

మోగిస్తుంది సమూల యుద్ధ జల తరంగిణిని వానపాము - హెలికాప్టర్లు ఎగరవచ్చు ఆహారపు పొట్లాలు కురియవచ్చు మనుషులు ఎండుపిడకలై  నానుతూ తేలవచ్చు -వానపాము ఎత్తిన నీటి కత్తిదించదు మన ఘన నాగరికత నీళ్ళోడేలా చేస్తుంది . బతుకు పూలను చివికించి  రేకలను పెకలించి జల బలి తీసుకుపోతుంది -తగ్గుముఖం పడుతూ ఏకదిశాభిముఖ అభివృద్ధి వ్యాకరణం  సరి చూసుకోమని హెచ్చరికలు వదిలి వెళ్తుంది . సహయాల కాకిలెక్కల యంత్రాంగ కర్మాకాండనలా వదిలేస్తే...'ఖబడ్దార్‌ సందేశం స్పష్టమే -నీరు, గాలి, నిప్పు, నింగి, నేల ఇవే చిరునామా ఐనవాడు మూలాలను నిరాదరించే స్వలాభాపేక్షుడయితే అమేయ నిరసనల బ్రహ్మండ మౌలిక శక్తి గల వీటిలో ఏ ఒక్కటి ఎదురుతిరిగి, కట్టుతప్పి నిరసనల గళమెత్తినా ఆ మహోగ్ర రూపం ముందు, విరుచుకు పడే దాడి ప్రళయోత్పాతం ముందు
మనిషి వానపామే.    
