
జగదీశ్వరరెడ్డికి మాడభూషి అవార్డు

గత మూడేళ్ళుగా ప్రతి ఏటా ఒక ఉత్తమ కథల సంపుటిని ఎంపికచేసి, ఆ రచయితకు 5 వేల రూపాయల నగదు పారితోషికమిచ్చి సత్కరిస్తున్న మాడభూషి రంగాచార్య స్మారక కమిటి గొరుసు జగదీశ్వరరెడ్డి రాసిన ''గజ ఈతరాలు'' కథల సంపుటికి 2007 సంవత్సరానికిగాను యీ అవార్డు యివ్వాలని నిశ్చయించింది. ఫిబ్రవరి 25 వ తేదిన స్వర్గీయ రంగాచార్య జయంతినాడు హైదరాబాద్‌లో ప్రత్యేకంగా ఏర్పటు చేసే ఒక కార్యక్రమంలో శ్రీ జగదీశ్వరరెడ్డికి రూ'' 5000 లు నగదుతోపాటు ప్రత్యేకంగా రూపకల్పన చేసిన జ్ఞాపికను అందజేస్తారు. జగదీశ్వరరెడ్డి పేద, మధ్యతరగతి బడుగుబతుకుల జీవన పోరాటాలను ఇతివృత్త్తాలుగా తీసుకొని మనసుకు హత్తుకునే కథనంతో, అవసరమైన మాండలికాన్ని ప్రయోగిస్తూ బలంగా చెప్పిన కథల సమాహారం ఈ ''గజ ఈతరాలు''. ఇది వీరి తొలి కథల సంపుటి. శ్రీ జగదీశ్వరరెడ్డి వృత్తి రీత్యా ఇంజనీరు అయినా సాహిత్యానికి సన్నిహితంగా మెలగాలనే ఉద్దేశంతో 13 ఏళ్ళ ఇంజనీరింగ్‌ అనుభవాన్నీ, 5 ఏళ్ళ అసిస్టెంట్‌ మేనేజర్‌ అనుభవాన్ని ప్రక్కన పెట్టి ఆంధ్రజ్యోతి పత్రికలో సబ్‌ - ఎడిటర్‌గాచేరి, పాత్రికేయ వృత్తిలో గత రెండేళ్ళుగా కొనసాగుతున్నారు.
 

