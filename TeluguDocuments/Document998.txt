9  ఉజ్జయిన్యాం మహాకాళీ

ధర్మగ్లాని జరిగేవేళ దేవతల ప్రార్థనతో అంబిక నవదుర్గ రూపాలలో దుష్ట శిక్షణకై బయలుదేరింది.  ఆ నవదుర్గ రూపాలలో అతి భీకరమైనదీ కాళీ స్వరూపం. మధ్యప్రదేశ్లోని ఇండోర్కు 55 కి.మీ. దూరంలో క్షిప్రానదీ తీరంలో ఉజ్జయినీ క్షేత్రం ఉన్నది.  ఈ ఉజ్జయిని పూర్వనామం అవంతిక.  ద్వాదశ జ్యోతిర్లింగాలలో ఒకటైన మహాకాళేశ్వర లింగం.  మహాకాళీ శక్తి పీఠం ఉన్న శక్తి ప్రదేశమే ఉజ్జయిని.  సతీదేవి మోచేయి పడిన ఈ ప్రాంతానికి అష్టాదశ శక్తి పీఠాలలో ఒక విశిష్ఠ స్థానం ఉంది.  అదేమిటంటే ఈ క్షేత్రాన్ని భూమికి నాభిగా పేర్కొంటారు.  ప్రతి 12 సం. ఒకసారి ఇక్కడ "కుంభవేళా" ఉత్సవం జరుగుతుంది.

ఇక్కడి స్వామివారైన మహాకాళేశ్వరునకు కన్నులుండటం అనగా శివలింగానికి కన్నులుండటం విశేషం.
ఈ ఉజ్జయిని కుశస్థలి, కనకశృంగి, పద్మావతి, కుముద్వతి, అమరావతి, విశాల అనే పేర్లతో కాల పరిస్థితులను బట్టి మారింది.  సప్తమోక్షపురములలో ఒకటి ఈ ఉజ్జయిని (విజయవంతమైన) మహాపురి, శివపురి.
