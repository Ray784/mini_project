 నాన్నకో కధ
From July Vipula

నాన్నకో కధ
గ్రేస్‌పాలీ
నాన్నకు ఎనభైయ్యారేళ్ళు. మంచం పట్టాడు. ఏపని చెయ్యాలన్నా శరీరం సహకరించటం లేదు. తల దిమ్మెక్కినట్టుగా వుంటున్నదట. లేచి తిరగటం వీలుపడదు. ఈ అనారోగ్యానికి కారణం కేవలం వృద్ధాప్యమే కాదనీ, పొటాషియం లోపం కూడాననీ నాకు తెలుసు. దిళ్ల మీద ఒత్తిగిలి పడుకుని నాకు సలహాలిస్తుంటాడు.

''మరొక్క కధ రాయవా! నువ్విదివరకు రాసినట్లాంటి కధలు. మపాసా, చెహోవ్‌లు రాసినట్లాంటివి. మనంరోజూ చూసే మనుషుల గురించి. వాళ్ల జీవితాల్లో జరిగే సామాన్య సంఘటనల గురించి.''

''ఓయస్‌ రాస్తాను. దానికేం భాగ్యం.'' అన్నాను నాన్న తృప్తి కోసం. కాని నేను అలాంటి కధలు యింతవరకు రాస్తేగద! ''అనగనగా ఒక ఊళ్లో ఒకావిడ వుండేది......'' అంటూ ప్రారంభించి, ఒక ప్లాట్‌ తయారుచేసి కధ రాయాలనే వున్నది. కాని... స్త్రీని ప్లాట్‌ అనబడే విధిలీలకు వదిలెయ్యటం ఎంత దుర్మార్గం! పాత్రలు మాత్రం మనుషులు కారా. వాళ్ల జీవితాలు గాలిలో దీపాలా?

మాయింటి కెదురుగా ఓ దంపతులుంటారు. రెండేళ్లుగా వాళ్లు గురించి రాయాలనుకుంటున్నాను. ప్రారంభించి,

''నాన్నా, యిలారాస్తే బావుంటుందా చూడు'' అంటూ చదివాను, '' న్యూయార్క్‌లోని ఒక చిన్న అపార్టుమెంటులో ఒకావిడుంటోంది. ఆవిడకో కొడుకు. పదిహేనేళ్లు నిండకుండానే ఆ కుర్రాడు మాదకద్రవ్యాల కలవాటుపడ్డాడు. (ఆ బస్తీలో చాలా మంది పిల్లలకా అలవాటుంది) కొడుకును దూరం చేసుకోవడం యిష్టం లేని తల్లి తనూ మాదకద్రవ్యాలు తీసుకోవటం ప్రారంభించింది. ఈ తరం పిల్లలంతా యిలాగేవున్నప్పుడేంచేస్తాం అంటూ సరిపెట్టుకుంది. కొన్నాళ్ల తరువాత, అనేక కారణాలవల్ల, కొడుకు ఆ అలవాటుమాని, నగరం విడిచి వెళ్లిపోయాడు. తల్లికి తనమీద తనకు అసహ్యం వేసింది. నిరాశానిస్ప్రహలు తప్ప మరేం మిగిలాయావిడకు. ఆమె గురించిన కధయిది.....''

''చూశావా నాన్నా, ఏ నగిషీలు పెట్టకుండా సింపుల్‌గా రాశాను.''

నేను చెప్పింది నీకర్ధం కాలేదు. ఇంకా రాయాల్సింది చాలావుంది. తుర్జెనీవ్‌ యిలాగే రాస్తాడు? చెహోవ్‌ అయితే అసలు యిలా ప్రారంభించడు. రష్యన్‌ శీతకాలాల గురించి విన్నావుగా సరళంగా కధ చెప్పటం ఆ చలివల్ల నేర్చుకుంటారేమో. శరీరాల్లేని, ఆత్మల్లేని మనుషులుంటారాకధల్లో! వాళ్లెవరు....?

''ఇంకేం రాయాలినాన్నా! చెప్పకుండా వదిలేసిందేమిటి''

''ఆ స్త్రీ ఎలా వుంటుందో చెప్పనేలేదు...''

''ఆవిడా, యస్‌, అందంగావుంటుంది...''

''జుత్తు ఎలావుంటుంది!''

''నల్లటి జుత్తు. పొడవాటి జడ. చిన్నపిల్లలేసుకున్నట్టుగా''.

''ఆమె తల్లిదండ్రులు? వాళ్ల కుటుంబ నేపధ్యం? ఆమెనలా తయారుచేసిన పరిస్ధితులు... అవన్నీ రాస్తే బావుంటుంది తెలుసా.''

''వాళ్లు మరోవూరి నుండి వచ్చి యిక్కడ సెటిలయ్యారు. ఏదో పని చేసుకుని బతికేవాళ్లు. బహుశా భర్త ఆమెకు విడాకులిచ్చివుంటాడు. చాలా?''

''నామాటలన్నీ నీకు జోకులాగా వినిపిస్తున్నాయా ఏమిటి? ఆ కుర్రాడు తండ్రి గురించి ఒక్క మాటకూడా చెప్పలేదేం? అతడెవరు? ఏంచేస్తాడు? కుర్రాడు పెళ్లికి ముందర పుట్టాడా! తరువాత పుట్టాడా!''

''సరే. వాడు పుట్టేనాటికి తల్లిదండ్రులింకా పెళ్లి చేసుకోలేదు.''

''నీ కధలన్నీ అంతే. నీదృష్టిలో ఆడా, మగా పెళ్లిళ్లు చేసుకోరాఏమిటి?! పెళ్లికి ముందే సంసారం, పిల్లలు....''

''వాస్తవానికి అలాజరగదులే. కాని నాకధల్లో మాత్రం సాధారణంగా పెళ్లిళ్లు జరగవు... ''

''ఏమిటా పెడసరి జవాబు.. ''

''ఇదొక చిన్న కధ మాత్రమే నాన్నా. ఒక అందమైన, తెలివైన స్త్రీ, గుండెనిండా ఆశల్ని, కలల్ని మూటగట్టుకుని న్యూయార్క్‌ మహానగరానికి వచ్చింది. కొడుకును పెంచటానికి నానా కష్టాలు పడింది. ఆమెకు పెళ్త్లెందా లేదా అన్నది యిక్కడ అప్రస్తుతం కాదా?''

''ఎంత మాత్రం కాదు. అది చాలా ముఖ్యమైన అంశం''

''ఓకే ఓకే.''

''ఓకేగీకే కాదు జాగ్రత్తగా విను. ఆమె అందంగావుంటే వుండవచ్చుగాని తెలివైంది మాత్రం కాదు''

''నిజమే. కాని కధలో వచ్చిన చిక్కేఅది. పాత్రలగురించి గొప్పగా రాస్తాం. కాని వాళ్లు చాలాసాధారణ వ్యక్తులాగే బతుకుతారు. మూర్ఖుడిలా కనిపించే మరోవ్యక్తి కూడా వాళ్లను మోసం చెయ్యగలడు. ఇలాంటి కధలకు ముగింపు వెదకటం కష్టం.''

''అయితే ఏంచేద్దామనుకుంటున్నావు?'' నాన్న కొన్నాళ్లు డాక్టరుగా పనిచేశాడు. కొన్నాళ్లు ఆర్టిస్టుగా బతికాడు. శిల్పం, శైలి, కధనం, పరిశీలన అంటే యిష్టంయింకా.

''కొన్నాళ్లీ కధను పక్కన పెడదాం. ఈలోగా నీకూ ఆ జగమెండి హీరోకూ మధ్య సమోధ్య కుదరనీ.''

''నాన్సెన్స్‌. కధ మళ్లీ రాయి. నాకూ ఈ సాయంత్రం వేరే పనేంలేదు. కమాన్‌, స్టార్ట్‌.''

''ఓకే. కాని ఇది అయిదు నిమిషాల్లో తేలే విషయం కాదు.'' అంటూమళ్లీ ప్రారంభించాను.

''పక్కింటావిడ అందమైన మనిషి. కొడుకంటే ఆమెకు ప్రాణం. కడుపులో పడినప్పటినుండి, నెత్తుటి గుడ్డగావున్నప్పుడు, పొత్తిళ్లనుంచి ఎదిగి తన చేతుల్లో యిమిడిపోయినప్పుడు, వాణ్ణి గుండెల మీద వేసుకొని పడుకున్న ఆక్షణాలు తన కళ్ల నిండా వాడే.. మీసాలన్నా రాలేదుగాని కుర్రాడప్పుడే మాదకద్రవ్యాల అడిక్టుగా మారాడు. మరీ అంత సీరియస్‌ కేసేమీకాదు. ఆశ వదులుకోవలసిన అవసరంలేదు! తను చదువుకొంటున్న హైస్కూలు పత్రికలో వ్యాసాలు రాసేవాడు. వాడి ప్రతిభకు ఆపత్రిక సరిపోలేదు. స్వయంగా ఒక మాగజైను తనే ప్రారంభించాడు.

మాదకద్రవ్యాలకు అలవాటు పడ్డవాళ్ళందరూ గిల్టీగా ఫీలవుతారు. (అమెరికాలో కాన్సర్‌తో బాధపడుతున్న వాళ్లతో పదింట తొమ్మిది మందికి ఈ గిల్టీ మనస్తత్వమే ప్రధాన కారణమని వైద్యులు నిర్ధారించారు.) కాని చిన్నచిన్న వ్యసనాలను ఆనందించటంవల్లనే మనిషి ఆనందంగా బతుకుతాడని తల్లి నమ్మకం. అందువల్ల ఆమె కూడా అడిక్టుగా మారింది.

మేధావి అడిక్టులందరికీ ఆమె యిల్లుకేంద్రమైంది. వచ్చినవాళ్లందరూ కోలరిడ్జులమనో (19721834;ఇంగ్లీషు కవి. నల్లమందు ప్రియుడు) టిమొదీలీరీ (జననం: 1920; హార్వర్డులో సైకాలజీ ఫ్రొఫెసర్‌. ఎల్‌.ఎస్‌.డి. వల్ల లాభాలున్నాయని ప్రచారం చేసినవాడు)లమనో అనుకునేవాళ్లు. స్వయంగా మత్తులో వున్నప్పటికి, తల్లితో సహజంగా వుండే సేవాభావం ఆమెను వీడలేదు. మంచి మంచి భోజనపదార్ధాలు, విటమిన్‌ మాత్రలు, ఆరెంజి జూస్‌ అందరికీ అందుబాటులో వుంచేది. తరాల అంతరాన్ని చెరిపేసి తనూ పడుచు పిల్లలలో ఒకటైపోయింది.

ఒకనాడు (మైకెలేంజిలో) ఆంటోనిమోనీ (ప్రముఖ యిటాలియన్‌ చలనచిత్ర కళాఖండాల సృష్టికర్త) సినిమా చూస్తున్నప్పుడు ఓ పిల్ల వాణ్ణి మోచేత్తో డొక్కలో పొడిచింది. పరిస్ధితి అర్ధం చేసుకొని, తల్లి, కొడుకుని మందలించి, యింటికి తీసుకెళ్లింది.

కొడుకు అభిప్రాయాలే తన అభిప్రాయాలు. వాడి ఆశయాలే తన ఆశయాలు. అనూహ్యమైన పద్ధతుల్లో తల్లి ప్రేమఫలించింది. కుర్రాడికి ఆరోగ్యం మీద శ్రద్ధకలిగింది. నరాలు వశం తప్పుతున్నాయని గ్రహించ గలిగాడు.

నిరాకారమైన ఆత్మ ఆనందించినంత మాత్రన సరిపోదు.

శరీర కూడా ధృఢంగావుండాలి.

ఆరోగ్యవర్ధక ఆహారం తీసుకున్నాడు. ఆపిల్స్‌, రకరకాల మొలకధాన్యాలు, జీడిపప్పు, బాదం, సోయాబీన్స్‌. ఇదికూడా ఒక కొత్త ఆధ్యాత్మిక ప్రయాణం అంటూ ప్రకటించాడు.

''అమ్మా, మరి నువ్వెప్పుడు మారతావు'' అంటూ అమాయకంగా అడిగాడు.

కుర్రాడు త్వరలోనే కోలుకున్నాడు. మెహంలో కళ వచ్చింది. కండపట్టాడు.

కొడుకు సాంగత్యం లేని తల్లి ఏకాకిగానే కొకెయిన్‌ యింజక్షన్లు తీసుకుంది.

కుర్రాడు, వాడిగర్ల్‌ఫ్రెండూ మరోచోట కొత్త జీవితం ప్రారంభించటానికి వెళ్లిపోయారు. మాదక ద్రవ్యాలకు బానిసఅయిన తల్లిని చూస్తే అసహ్యం. 'ఈ అలవాటు మానకపోతే నీ మొహం చూడం' అన్నారు.

ఏకాంతంలో, ఫ్లాట్‌నిండా విస్తరించిన శూన్యంలో కొడుకు రాసిన వ్యాసాలు చదివి విలపించింది తల్లి. కుర్రాడిలో ఎంతనిజాయితీ వుంది! మేం అప్పుడప్పుడు ఆమెను ఓదార్చటానికి వెళ్లేవాళ్లం. పడుచుపిల్లలుఎవరైనా అడక్టులున్నారని వింటేచాలు ఆమెకు కన్నీరాగదు. ''నా చిన్నినాన్నా ఈ అలవాటు మానరా'' అని గుండెపగిలేలా రోదిస్తుంది.

కళ్లు మూసుకుని వింటున్న నాన్న ''కధలో అంత హాస్యం, వ్యంగ్యంఎందుకే? మరోవిషయం, కాలయాపన చెయ్యికుండా సింపుల్‌గా కధ చెప్పలేవా? ఇక చివరి విషయం ''అంటూ కాస్త వివరంగా,'' అంటే యిక ఒంటరి జీవితమే ఆమెకు మిగిలిందా? ఆమె జబ్బు మనిషే అని నువ్వు చెప్పదలచుకున్నావు''అంటూ వ్యాఖ్యానించాడు.

''అవును''

''పాపం, ఎంత అర్థంలేని పనిచేసింది. మూర్ఖురాలు. మూర్ఖులమధ్య గడిపితే మరేమవుతుంది? మొత్తం మీద కధ ముగించావు. అవునా?''

ఆర్గ్యూ చెయ్యిటం యిష్టంలేక,

''లేదునాన్నా. ఆమెకింకా నలభైకూడా నిండలేదు. ఇంకా ఎంతో జీవితం మిగిలివుంది. ప్రయత్నిస్తే ఏదైనా సాధించగలదు. దురలవాట్లు మాని ఘనకార్యలు చేసినవాళ్లెందరులేరు! ఈ అనుభవం, యూనివర్సిటీలో బీయేలు,ఎమ్యేలు చేసిందానికన్నా ఎక్కువ పనికొస్తుంది.''

''కాని రచయిత్రిగా నువ్వెదుర్కొంటున్న సమస్యే అది. ట్రాజెడీ కధలు రాయిటంలో వున్న మజా మనుషులు మారతారని రాయిటంలో లేదు. ఎంతగొప్ప ట్రాజెడీ అయితే అంత పాఠకరంజకంగా వుంటుంది. పరాజితులను గురించి చదవటం పాఠకుల కెంతయిష్టమో!''

''ఆమె మారే అవకాశముందని చెప్పానుగా నాన్న.''

''కధల్లోనూ, జీవితంలోనూ బలహీనతలను అధిగమించి, పరిస్థితులను మార్చగలగిన మనుషులు కావాలి'' అన్నాడు నాన్న.

ఆయన మాటకు ఎదురు చెప్పకూడదని ఎప్పుడో నిర్ణయించుకున్నాను. కాని కధ పట్ల నా బాధ్యతను విస్మరించలేను. ఆమె నాకు పరిచయస్థురాలే. అయినా ఆమె నేను సృష్టించిన పాత్ర. ఆమెను చూస్తే బాధగావుంది. బోసిపోయిన ఆ యింట్లో రోదిస్తున్న ఆ మనిషిని అలా వదిలెయ్యటం నాకిష్టంలేదు.

అందువలన

''ఆమె వ్యసనాన్ని అధిగామించింది. కొడుకు తిరిగి రాలేదుఅది వేరేవిషయం. ప్రస్తుతం ఆమె మాదకద్రవ్యరోగుల చికిత్సాకేంద్రాంలో రిసెప్షనిస్టుగా పనిచేస్తోంది. పేషెంట్ల సమస్యల్ని అందరికన్నా బాగా అర్థం చేసుకోగలిగింది తనే.''

''నీ లాంటి వాళ్లు మరో యిద్దరుంటే ఎంతబాగుండునో''అంటాడు డాక్టరు.

''డాక్టరు అలానిజంగా అన్నాడా? నువ్వు జోక్‌ చేస్తున్నావా?'' అన్నాడు నాన్న.

''అలా జరిగే అవకాశముంది నాన్నా. లోకంలో చాలా చిత్రాలు జరుగుతున్నాయి, చూడటం లేదూ.''

''లేదు పాత్ర స్వభావాన్ని బట్టి ఆమె అలవాటు మానుకునే అవకాశంలేదు.''

''ఇప్పుడామెకు మంచి వుద్యోగం వచ్చింది. గతాన్ని మరచిపోగలిగిన శక్తి ఆమెకుంది.''

''ఎన్నాళ్లులే. ఒకసారి అలవాటు పడితే మానటం ఎవరితరం. జీవితవాస్తవాల్ని ఎప్పుడర్థం చేసుకుంటావో.'' అంటూ ఆక్సిజన్‌ ట్యూబులు ముక్కుపుటాల్లో అమర్చుకుని, నైట్రోగ్లిసెరిన్‌ బిళ్లలు రెండువేసుకుని కళ్లు మూసుకున్నాడు నాన్న.
అనువాదం: సందీప్‌

posted by telugu sevaka at 4:08 AM 0 comments
దట్సాల్‌ ! యువరానర్‌
From July Vipula
దట్సాల్‌ ! యువరానర్‌
ఆర్‌.కె.కటారి
తెలుగు కధ
సాయం సంధ్యా సమయం. అప్పటివరకు ఆ ప్రాంతంపై ఆధిపత్యం నెరపుతున్న ఎండ తీక్షణతను తరిమికొట్టి చల్లగాలులు గ్రామీణులను సేదదీరుస్తున్నాయి.

ఆ సమయంలో... గృహ విజ్ఞాన శాస్త్ర డిగ్రీ చదువుతున్న విద్యార్థినులను గృహవిజ్ఞాన శాస్త్ర కళాశాల విద్యార్థినుల గ్రామీణ శిక్షణానుభవ కార్యక్రమంకి తీసుకువస్తున్నట్టుగా తెలియజేసే తెలుగులో రాసిన బేనర్‌ కట్టబడిన బస్సు ఊరి పొలిమేరలో ప్రవేశించి ఊరికి ఎడంగా వున్న చెరువు పక్క నుంచి ఊరిలోకి వెళ్ళిపోయింది. అలా చెరువు పక్కగా బస్సు పోతున్నప్పుడు ఆ చెరువు పరిసరాల అందాలు ఆవైపు సీట్లలో కూర్చున్న విద్యార్థినుల దృష్టిని ఆకర్షించాయి.

అది మంచినీళ్ళ చెరువు. అందులో నీటిని ఇతర పనులకు, అవసరాలకు వాడనివ్వకుండా తగిన జాగ్రత్తలు తీసుకున్న నిస్వార్థపరులైన మునుపటి ఆ గ్రామపంచాయతీ పెద్దలు అభినందనీయులు! చెరువు చుట్టూ ఎత్త్తెన కట్ట, కట్టమీద చెరువు చుట్టూ కొబ్బరిచెట్లు, చెరువుకి కాపలా దారుడు కూడా వున్నాడు. రాత్రిపూట సరిసరాలు కనిపించటానికి, చెరువుకి ఆ చివర ఒకటి ఈ చివర ఒకటి విద్యుద్దీపాలు ఏర్పాటుచేశారు. చెరువు పక్కనే పడమర వైపు ఊళ్ళోకి వెళ్ళేబాట. తూర్పువైపు మాగాణి పొలాలు.

పడమర వైపు కట్టమీద వున్న విశాలమైన మర్రిచెట్టు. చెట్టు మాను చుట్టూ మనుషులు కూర్చోడానికి సిమెంటుతో కట్టబడిన రచ్చపట్టు. చెట్టుకావల రాతి మండపం.

ఉదయ, సాయం సంధ్యల్లో బిందెలతో ఆడవాళ్ళు, కావిళ్ళతో మగవాళ్ళు చెరువులో మంచినీళ్ళు తీసుకెళుతుంటారు. రోజూ సాయంకాలం... తీరికగా వున్న గ్రామస్థులు చెరువు గట్టుమీదనో, మర్రిచెట్టు రచ్చపట్టు మీదనో కూర్చుని చల్లగాలిని అనుభవించటానికి వస్తారు.

చెరువు దగ్గరికి ఎవరు వచ్చినా రాకపోయినా ఒక వయోవృద్ధుడు మాత్రం ఎప్పుడూ ఆ ప్రదేశంలో వుంటాడు. అతను కొంతకాలంగా ఆ రాతి మండపాన్ని తన నివాస స్థలంగా వాడుకుంటున్నాడు. అతను కాషాయాంబరధారి వయసు చేతనో, సుదీర్ఘ జీవితానుభవాల చేతనో... భుజాల వరకు పెరిగిన తలవెంట్రుకలు, పొడవాటి గడ్డంతో కలిసిపోయిన గుబురు మీసాలు పూర్తిగా తెల్లబడిపోయి, అతని రూపం... భారత జాతీయ పతాకంలో కాషాయధవళ వర్ణాలు మనుష్యరూపం దాల్చినట్టుగా అతని ఎడల చూపరులకు గౌరవ ప్రపత్తులు ఏర్పడతాయి! అతని ముఖంలో ఉట్టిపడే వర్చస్సు వల్ల చేతులెత్తి నమస్కరించాలనిపిస్తుంది! ఈ కారణాలవల్ల, ఉదాత్త ప్రవర్తనవల్ల, అతను అక్కడికి వచ్చిన కొత్తల్లో అక్కడ వుండటానికి ఎవరూ అభ్యంతరం చెప్పలేదు!

ఆ వృద్ధుడు రోజూ సాయంసంధ్యలో మర్రిచెట్టు కింద కూర్చుని, తంబురా మీటుతూ రకరకాల తత్వాలు పాడుకుంటాడు. వాటిలో ఎన్నో జీవిత సత్యాలు, వేదాంతం ఇమిడి వుంటాయి. అప్పుడు వీస్తుండే చల్లగాలి తరంగాలు అతని గానాన్ని గ్రామంలోకి ప్రసారం చేస్తాయి. వాటిపట్ల ఆకర్షితులైన వాళ్ళు వచ్చి అతని ఎదురుగా కూర్చొని విని ఆనందించటం అలవాటుగా మారిపోయింది.

భిక్షాటన చేయటం, తత్వాలు పాడుకోవటం, ఇతర సమయాల్లో ఆధ్యాత్మిక గ్రంధాలు చదువుకోవటం అతని దినచర్య. ఏ కోర్కెలూ లేవు, ఎవరికీ ఎటువంటి ప్రవచనాలు చెప్పడు. అతనొక అంతర్ముఖుడు! భగవంతుని పిలుపు కోసం నిరీక్షిస్తున్నానని చెప్పుకుంటాడు.

ఒక రోజు... ఒక స్త్రీ, జ్వరంతో మూసిన కన్ను తెరవకుండా వున్న అయిదారేళ్ళ బాలుణ్ణి భుజాన వేసుకొని వచ్చి వృద్ధుడి పాదాల చెంత పడుకోబెట్టి, తన బిడ్డకి వచ్చిన జ్వరం తగ్గిపోయేలా దీవించమని ప్రాధేయపడింది. ఇలా జరగటం ఇదే ప్రధమం!

తనూ వాళ్ళలాగే సామాన్యమైన మనిషినని, జీవితంలో చివరి దశ ప్రశాంతంగా గడపటానికి ఇక్కడికి వచ్చి వుంటున్నానని, తనలో ఎలాంటి దివ్యశక్తులు లేవని, ఆ బిడ్డ తీవ్రమైన జ్వరంతో బాధపడుతున్నాడని, వెంటనే ఊళ్ళో వున్న ప్రాధమిక ఆరోగ్యకేంద్రానికి తీసుకెళ్ళి డాక్టరు గారికి చూపించమని ఎంత నచ్చజెప్పినా ఆవిడ వినలేదు!

''స్వామీ! తమరు మహానుభావులు. మీ లాంటోళ్ళలో మహత్యం వుంటది. నాకా నమ్మకముంది! నాబిడ్డకి జొరం తగ్గిపోయేటట్టుగా దీవించండి సామీ!'' అని పట్టుబట్టింది.

''అమ్మా. నన్ను స్వామి అనికూడా అనవద్దు! నా మాట నమ్ము. నువ్వనుకుంటున్నట్టుగా నాలో ఏమహత్యం లేదు! ఆలస్యం చేయకుండా ఆస్పత్రికి తీసుకెళ్ళు... నా మాట విను తల్లీ!'' అని ప్రాధేయపూర్వకంగా చెప్పాడు.

అయినా ఆమె వినలేదు. ప్రాధేయపడుతూనే వుంది... గత్యంతరం లేక కళ్ళుమూసుకొని ఆ బిడ్డకు స్వస్థత చేకూర్చమని మనసారా భగవంతుణ్ణి ప్రార్థించి, ఆమె తృప్తికోసం బిడ్డ శరీరమంతా నిమిరి ఇక తీసుకెళ్ళమని చెప్పాడు. ఆమె సంతోషంగా బిడ్డని భుజం మీద పడుకోబెట్టుకొని ''దండంసామీ!'' అని చెప్పి వెళ్ళిపోతూంటే, ఆస్పత్రికి కూడా, తప్పక తీసుకెళ్ళమని గుర్తుచేశాడు.

వారం రోజుల తర్వాత మధ్యాహ్న సమయంలో వృద్ధుడు భిక్షాటనకు బయలుదేరబోతూ వుండగా, ఆమె తన పిల్లవాడిని నడిపించుకుంటూ మరో స్త్రీతో పాటు ఆయన దగ్గరకు వచ్చింది.

''ఏమ్మా? బాబుకి జ్వరం పూర్తిగా తగ్గిపోయినట్టుందిగా! అంటే నా మాట ప్రకారం ఆస్పత్రికి తీసుకెళ్ళి మందులిప్పించావన్నమాట! మంచిపని చేశావమ్మా'' అని మెచ్చుకోలుగా అన్నాడు.

''లేదు సామీ! తఁవరు దీవించారుగా. అందుకని నేనేడకీ తీసుకెళ్ళలా. మీ దీవెన తోనే జొరం తగ్గిపోయింది!'' అని చెప్పిందావిడ.

ఆమె మూఢభక్తికి ఆయనలో కించిత్‌ కోపం, అసహనం కలిగాయి! కాని, తాను అరిషడ్వర్గాలకు అతీతుడుగా వుండటానికి సాధన చేస్తున్నవాడు! ఈ మాత్రానికే తనకి కోపం రావచ్చునా? అని వగపుతో తనని తాను నిగ్రహించుకొని సాత్వికంగా చెప్పాడు.

''ఈ రోజుల్లో కూడా ఇంత గుడ్డినమ్మకాలు వుండకూడదమ్మా! వేల సంవత్సరాల క్రితం మహర్షులు, మహాయోగులు అడవులలో, హిమాలయ పర్వత ప్రాంతాలలో కరి౮నమైన తపస్సు చేసేవారు! అలాంటి మహాపురుషులకు దివ్యశక్తులు వాటంతటఅవే సిద్ధించేవి! ఈ రోజుల్లో అంటే అంత కరి౮నమైన తపస్సు చేసే బుుషులు ఎవరున్నారమ్మా! ఒకవేళ ఎక్కడైనా వుంటే అలాంటి వారికి దివ్యశక్తులు వుంటే వుండవచ్చు! కాని కాషాయ బట్టలు వేసుకున్న వారంతా స్వాములూ కాదు, బాబాలూ కాదు! అదేదో మామూలు జ్వరం అయివుంటుంది. మీరేవో కషాయాలూ అవీ యిస్తుంటారుగా! అందువల్ల తగ్గిపోయి వుంటుంది గాని నా మహత్యంవల్ల కాదు! ఒకవేళ అదే గనుక ఏదైనా విషజ్వరం అయుండి, మీరు నా మీద నమ్మకంతో ఆస్పత్రికి తీసుకెళ్ళకుండా వుండివుంటే, ఏదైనా జరగరానిది జరిగివుంటే అప్పుడు బిడ్డ కోసం అల్లాడేదెవరు?... వైద్య సదుపాయాలు బాగా పెంచి, ఊరూరా ప్రభుత్వంవారు, ఆస్పత్రులు వైద్యసౌకర్యంలు ఏర్పరుస్తూ వుంటే మీరు ఆ సౌకర్యాలు ఉపయోగించుకోకపోతే ఎలా? అంతేకాదు మీకు ఆ దోషముందని, ఈ దోషముందని వాటికి శాంతి చేయించాలని చెప్పి డబ్బు గుంజే దొంగస్వాములు వైద్యం తెలియకపోయినా తెలిసినట్టు నమ్మించి 'ఏదో ఒకటి చేసి ప్రాణాలకు ముప్పుతెచ్చే దొంగ డాక్టర్ల దగ్గరకి కూడా మీరెప్పుడూ వెళ్ళకండి! ఏ జబ్బు వచ్చినా ప్రభుత్వ ఆస్పత్రికి తీసుకెళ్ళండి. అక్కడ కూడా డబ్బులివ్వందే పనులు జరగకపోతే వాళ్ళ పైఅధికారులకి ఫిర్యాదు చెయ్యండి! అంతేకాని... గుడ్డి నమ్మకాలతో, చెప్పుడు మాటలతో పిల్లల ప్రాణాలకే కాదు పెద్దల ప్రాణాలకు కూడా ముప్పు తెచ్చుకోకండి!... మళ్ళీమళ్ళీ చెబుతున్నాను దీవెనల కోసమంటూ ఇంకెప్పుడూ నా దగ్గరికి రాకండి. ఇకవెళ్ళండి'' అని హితబోధ చేయక తప్పలేదు.

ఆమె ఏమీ మాట్లాడకుండా, వృద్ధుడు ఎంత వారిస్తున్నా వినకుండా, పిల్లవాడిచేత ఆయన పాదాలకి మొక్కించి, తనూ మొక్కి, తనవెంట వచ్చిన స్త్రీచేత కూడా మొక్కించి... ఒక పరిశుభ్రమైన అరటి ఆకులో పొట్లం కట్టి తెచ్చిన పొంగలి అన్నం ఆయన చేతుల్లో పెట్టి, మళ్ళీ నమస్కారంచేసి వెంట వచ్చినావిడతో వెళ్ళిపోయింది.

వాళ్ళు వెళ్ళిపోయిన తర్వాత అతనిలో అంతర్మధనం మొదలైంది.

ఆ స్త్రీకి హితబోధ చేశాడేగాని దానివల్ల అతనికి హితం చేకూరలేదు.

తమలో మహత్యం వున్న మహానుభావులెవరూ తమ గురించి గొప్పలు చెప్పుకోరని, ఆ వృద్ధునిలో ఏదో మహత్తు వుందని ఆ గ్రామంలో ప్రచారమైపోయింది! తరచుగా ఎవరో ఒకరు ఒంట్లో బాగోలేని పిల్లలనో, పెద్దలనో ఆయన దీవెనల కోసం తీసుకురాసాగారు.

వచ్చినవాళ్ళతో విసుగుచెందకుండా శాంతస్వభావంతో 'నేను ఎంత చెప్పినా మీరు నమ్మటంలేదు. మిమ్మల్నెందుకు నిరాశపర్చాలి! మీ తృప్తి కోసం మనస్ఫూర్తిగా భగవంతుని ప్రార్థించి దీవిస్తాను. అయితే మీరు మాత్రం నా దీవెనలందుకున్నాం గదా అని అంతటితో వూరుకోకుండా ఆస్పత్రికి కూడా తీసుకెళ్ళండి! ఏ విధంగానైనా వ్యాధి తగ్గటం కదా మీకు కావలసింది!' అని చెప్పి, వచ్చిన వారిని కాదనకుండా దీవించి పంపుతూనే వున్నాడు. వ్యాధి తగ్గినవాళ్ళు ఫలమో, పదార్థమో సమర్పించుకొని దండం పెట్టి వెళుతున్నారు.

ఈ పరిణామం స్వామిగా వ్యవహరింపబడే ఆయన్ని ఒక పరీక్షకి గురిచేసింది.

బాబాలను ఆసరా చేసుకొని, వాళ్ళని దైవస్వరూపులుగా చిత్రించి ప్రచారం చేసి తమ పబ్బం గడుపుకుంటూ, ఆ బాబాలు కాలం చేశాక వారిని ఆశ్రమంలోనే సమాధి చేసి దానిపై గుడి కట్టించి, దానికి ధర్మకర్తలై, ఆలయ ఆదాయాలను దోచుకుతింటున్న దొంగ భక్తులకు కూడా ఈ దేశంలో కొరత లేదు కదా!

స్వామి వారి విషయంలోను అదే ప్రయత్నం జరిగింది.

ఒక రోజు రాత్రి ఆ గ్రామ సర్పంచ్‌, ఆయన అనుచర వర్గం స్వామి వారి దగ్గరికి వచ్చారు.

''స్వామీ! తమరు సాక్షాత్తూ షిర్డీ సాయిబాబా అంశలాగున్నారు?'' అంటూ సంభాషణ పొగడ్తతోనే ప్రారంభమైంది!

''మహాపరాధం! నేను సామాన్య మానవుణ్ణి! దైవాంశ సంభూతులతో పోల్చకండి'' అని వినయంగా విన్నవించుకున్నాడు.

''స్వామీ. మేము లేనివేవీ కల్పించి చెప్పటం లేదే! తమరి జీవిత విధానం సాయిబాబాను పోలి వుండలేదా? బిక్షతో ఆకలి తీర్చుకుంటున్నారు. యోగముద్రలో కూర్చొని ధ్యానం చేసుకుంటారు. మీరు పాడే తత్వాల ద్వారా ఎన్నో ఆధ్యాత్మిక విషయాలు ప్రజలకు తెలియజేస్తున్నారు. మీ ఆకారాన్నిబట్టి అపర బ్రహ్మేంద్రస్వామిలా కూడా వున్నారు!''

''దయచేసి మీరు ఏ పనిమీద వచ్చారో సెలవీయండి''

''మీరింకా ముసలి వారైపోతే బిక్ష కోసం ఇంటింటికీ తిరగ్గలరా అప్పుడేమిటి మీ పరిస్థితి? ఎవరో ఒకరు ఇక్కడికి అన్నం తెచ్చిపెట్టాలి. ఎవరు తెచ్చిపెడ్తారు? మా వూరి ప్రజలకు ఇంత మేలు చేస్తున్న మాకు మాకు తోచిన సహాయం మేం చేయొద్దా? మా ఉద్దేశమేమిటంటే... ఒక్క మా పొట్టకి కావలసిన పట్టెడు మెతుకుల కోసం, ఎండనక వాననక మీరు ఇంటింటికీ తిరగక్కర లేకుండా, పూట పూట ఇక్కడికే తమకు టిఫిను, భోజనం తెచ్చిపెట్టే ఏర్పాటు చేయాలి! వేడికీ, చలికీ తట్టుకుంటూ ఇటువంటి రాతిమండపంలో మిమ్మల్ని ఇంకా పడుకోనివ్వటం మాకు అపచారం! అందుకని మేము ఆలోచించిందేమంటే... ఈ పక్కనే అన్ని సౌకర్యాలతో మీ కోసం ఒక కాటేజ్‌ కట్టిస్తాం. మీరెక్కడికీ వెళ్లనక్కర లేకుండా, ఎప్పుడూ మిమ్మల్ని కనిపెట్టుకొని వుండి మీకన్నీ సమకూర్చిపెట్టటానికి ఒక సేవకుణ్ణి నియమిస్తాం. మీ బెడ్‌రూం ఎ.సి. కూడా చేయిస్తాం! మా ఆలోచనని కాదనకుండా మీరు ఒప్పుకుంటే మా పనులు మొదలు పెట్టుకుంటాం. ఏమంటారు?'' అని అంగీకారం కోసం ఎదురు చూడసాగారు.

స్వామివారు కొద్ది క్షణాలు కనులు మూసుకొని మౌనంగా ఉండి కళ్లు తెరిచి, మందహాసంతో ''అయితే నన్నొక దేవుణ్ణి చేసి నాలుగు గోడల మధ్య బంధిస్తారన్నమాట!'' అన్నారు.

''అయ్యో! ఎంత మాట! వయసు మీరుతున్న మీరు సుఖంగా వుండాలని, మీ ధ్యానానికి ఎటువంటి అంతరాయం కలగకుండా వుండాలని, మీరు మా ఊళ్లోనే వుండి మా మీద మీ చల్లని దీవెనలను కురిపిస్తూ వుండాలని మా తాపత్రయం!'' అని అన్నాడు సర్పంచ్‌.

''మాటలెందుకుగాని, మీ ఆంతర్యం నాకు తెలుసు! జీవితానుభవంతోటి, లోకానుభవంతోటి నా తల ముగ్గుబుట్టలా తయారైంది. నేను అజ్ఞానాన్ని విడిచి ఆత్మజ్ఞానం కోసం తపిస్తున్న వాణ్ణి! నన్నీ లౌకిక లంపటంలోకి లాగకండి మీకు పుణ్యముంటుంది! నాకు అంతగా నడవలేని స్థితే దాపురిస్తే, ఎవరో ఒక మహా తల్లి నా మీద దయతలచి అంత ముద్ద పెట్టకపోతుందా! పెట్టకపోయినా ఫర్వాలేదు. భగవంతుడి పిలుపు కోసం ఎదురుచూస్తున్న వాణ్ణి! ఇక నేను దేని గురించి భయపడాలి బాధపడాలి?''

పెద్దలందరికీ కోపాలొచ్చేశాయి.

''మీ మంచి కోరి మేమేదో మీకు మేలు చేయాలనుకుంటే, ఊరి పెద్దలమైన మా మాటే కాదంటారా? మమ్మల్ని అనుమానించి అవమానిస్తారా?... సరే, అయితే!

ఒకవేళ తమరికి ఏ రోగమో, ధూమో తగిలి ఈ గట్టుమీదనే గుటుక్కుమన్నారనుకో! అసలే ఇది మంచినీళ్ళ చెరువు! మీ శవం నుంచి ఏ విషక్రిములో చెరువునీళ్ళలో కలిస్తే అప్పుడు మా గ్రామస్థుల గతేం కాను? అంతేకాదు. గ్రామ పంచాయతీ స్థలం పన్ను కట్టకుండా వాడుకోవడానికి వీల్లేదు. వెంటనే ఈ స్థలం ఖాళీ చేసి వెళ్ళిపోండి!'' అని ఆదేశాలిచ్చారు సర్పంచ్‌ గారు.

''పన్ను గట్టటానికి ఆయన దగ్గరేముంది బూడిద! అదైనా వుండానికి ఆయన సాధువు కూడా కాదే!'' అన్నారెవరో వ్యంగ్యంగా

''చూశారా! కొద్ది నిమిషాల వ్యవధిలోనే మీరు నన్ను భూషించటం, దూషించటం మీరు నా దగ్గరికి భక్తితో వచ్చారో, యుక్తితో వచ్చారో తెలియజేస్తాయి. ఈ భూమి అంతా దేవుడి నివాసమే అయినప్పుడు ఈ భక్తుడికి ఆయన పాదాల చెంత ఇంత చోటే దొరకదా!... అలాగే. మీ ఆదేశం ప్రకారం ఈ చోటు ఖాళీచేసి వెళ్తాను. కాని ఇంత రాత్రిపూట వెళ్ళలేను కదా. రేపు పొద్దుటే వెళ్ళిపోతాను. అంతవరకు గడువివ్వండి'' అని అడిగాడు.

''సరే'' అంటూ రుసరుసలాడుతూ వెళ్ళిపోయారు గ్రామ పెద్దలు.

* * *

తెల్లారింది.

తెల్లవారక ముందే ఈ వార్త ఊరంతా పొంగమంచులా వ్యాపించింది. మొదట చెవి కొరికినవాడు చెరువు కాపలాదారుడు చెంచయ్య!

సూర్యోదయ వేళ స్వామివారు కాషాయ గుడ్డ సంచులు భుజానికి తగిలించుకొని, చేత తంబురా పట్టుకొని, మండపం నుండి బయటికి వచ్చారు. అదే సమయంలో అక్కడికి ఒక స్త్రీ జన సమూహం చేరింది.

స్వామివారు వాళ్ళ ముఖాల్లోకి తేరిపార జూశారు. వాళ్లలో చాలామంది తమ దీవెనల కోసం వచ్చినవాళ్ళే. వాళ్ల ముఖాల్లో దిగులు కొట్టొచ్చినట్టు కనిపిస్తూంది.

ఆ సమూహంలోంచి మంగమ్మ ముందుకొచ్చింది. ఆమె ఎవరో కాదు స్వామివారి దగ్గరికి మొట్టమొదటిసారి, మూసిన కన్ను తెరవకుండా వున్న కుమారుణ్ణి దీవించమని తీసుకొచ్చినావిడ! ఆమెతో ప్రారంభమైన కధకి ముగింపే ఇప్పుడు స్వామి వారు ఈ ఊరు విడిచి వెళ్లవలసిరావటం!

''స్వామీ! ఎక్కడికెళ్తున్నారు?'' అని అడిగింది.

''ఊరు విడిచి వెళ్ళిపోతున్నానమ్మా! రాత్రి గ్రామ సర్పంచ్‌గారు చెప్పారు పన్ను కట్టకుండా గ్రామ పంచాయతీ స్థలం వాడుకోకూడదట. అందుకని ఈ స్థలాన్ని వెంటనే ఖాళీ చేయమన్నారు. వారి ఆదేశం ప్రకారం వెళ్ళిపోతున్నాను''

''అతనెవడు స్వామీ మిమ్మల్ని ఎల్లిపొమ్మని సెప్పటానికి? పంచాయతీ స్థలం ఆయన సొంతమా? మేమంతా ఎన్నుకుంటేనే ఆయన సర్పంచ్‌ అయ్యింది. ఆయన, ఆయన ముఠావోళ్ళు ఎన్నెన్ని పంచాయతీ స్థలాలు వాడుకుంటున్నారో మాకు తెలవదా? మీరేమన్నా ఆయన స్థలంలో వుంటున్నారా, పొలంలో వుంటున్నారా! ఊరందరికీ సెందిన సెరువు గట్టు మీద వుంటన్నారు. ఆ మాత్రానికే పన్ను గట్టాలా? ఆ మాట కొస్తే వాళ్ళు వాడుకుంటున్న స్థలాలన్నిటికీ పన్ను గడతన్నారా? సర్పంచికొకరూలు సాములోరికొకరూలా?'' అని తన వెంట వచ్చిన వాళ్లనుద్దేశించి అడిగింది.

''సెప్పండే! ఊరి పొలిమేరల్లో ఎలిసి గేమ పెజల్ని కాపాడే పోచయ్య పోలేరమ్మల్లాగ.. ఈ సామి గూడ ఊరి బయట వుంటా, మనల్ని దీవిస్తా జబ్బుల్ని తగ్గిస్తా కాపాడుతుండాడే! అట్టాంటి సామిని మనకి తెలవకుండా ఊరిడిసి ఎల్లటానికి రూల్లేదని తెగేసి సెబుదాం!! ఏమంటారే?''

''అంతే! అంతే! ఇప్పుడే ఎల్లి నిలదీద్దాం పదండి!'' అన్నారు ముక్తకంఠంతో.

అంతా వెళ్ళబోతుంటే ''అమ్మా! నీ పేరేమిటో?'' అని అడిగారావిడని.

''మంగమ్మ సామీ'' అని చెప్పింది.

''చూడు మంగమ్మా! నా గురించి సర్పంచ్‌గారితో గొడవెందుకు? అది ఊళ్లో వేరే కలతలకి దారితీస్తుంది. నేనెలాగూ దేశ సంచారినే! కాకుంటే ఇక్కడేదో నాకు బాగుండి ఎక్కువ కాలం వున్నాను. కొంతకాలం తర్వాతైనా వెళ్లవలసినవాడినే కదా! అందుకని మీరు సర్పంచ్‌గారి దగ్గరికి వెళ్ళకండమ్మా! నా దారిన నన్ను వెళ్ళనివ్వండి!'' అని మృదువుగా కోరారు.

''ఏంది సామీ! మీరు ఇక్కడే వుంటా, ఎప్పుడన్నా ఏ తీర్థయాత్రకో ఎల్లొస్తావుంటే అదొక దారి గాని, దొంగమాటలు సెప్పి మిమ్మల్ని ఎల్లగొట్టుటమేంది? అంతా వాళ్ళిస్టమేనా? మాకు సంబంధం లేదా? ఆళ్ల గూడుపుటాని మాకు తెలిసిందిలే సామీ! మీకు ఆశ్రమం ఏదో కట్టించాలని సెప్పి ఊళ్ల మీద పడి డబ్బులు దండుకొని, అందులో బొక్కినంత బొక్కి ఆనక మిమ్మల్నడ్డం పెట్టుకొని వాళ్ళ బొక్కసాలు నింపుకోవాలని ఆళ్ల ప్లాను! తమ రొప్పుకోకపోయేటప్పటికి ఆళ్ల అసలు రంగు బయటపడింది. ఆ మాత్రం తెలవని ఎర్రోళ్ళం కాదులే! మేము ఆడ జలమ ఎత్తి గాజులు తొడుక్కుంటున్నాం గాని, మేం తలుసుకుంటే మొగోళ్ళక్కూడా గాజులు తొడిగిస్తాం. ఆఁ... సామీ! మీరు మాత్రం మేం సర్పంచి కాడికి ఎల్లొచ్చేదాకా ఇక్కడ్నించి కదలొద్దు. ఎల్లారంటే నా మీద ఒట్టే! అటో యిటో తేల్చుకొని వస్తాం!... పదండే'' అంటూ ఆ సమూహాన్ని వెంటేసుకుని వెళ్లింది.

''నాది ఆధ్యాత్మిక మార్గమే అయినా, లౌకికపరంగా ఆలోచిస్తే, ఈ రోజుల్లో స్త్రీలలో ఈ చైతన్యదీప్తి కాలానుగుణ్యమే!'' అనుకున్నారు.

మంగమ్మ ఒట్టుకి కట్టుబడి అలాగే దాదాపు గంటసేపు కూర్చుండిపోయారు మండపంలో.

చెరువు కాపలాదారుడు చెంచయ్య ''స్వామివారికి జై! స్వామివారికి జై!'' అని జేజేలు కొట్టుకుంటూ సంతోషంతో చెంగుచెంగున ఎగురుకుంటూ స్వామివారి దగ్గరికి వచ్చాడు.

అతన్ని అభినయాన్ని చూసి నవ్వుతూ ''ఏమిటయ్యా. ఎందుకంత సంతోషపడిపోతున్నావ్‌?'' అని ప్రశ్నించారు.

''జయం మనదే స్వామి, జయం మనదే! బిడ్డకి జబ్బు చేసి ఆరోజున మీ దగ్గరికి దీనురాలు లాగ వచ్చిందిగాని, మంగమ్మంటే మాటలా! మంగమ్మంటే ఈ ఊరంతటికీ హడల్‌! 'మరి మొగుడేమీ అనడా' అని అనుకుంటారేమో. అసలామెకి సపోర్టు వాడే!! 'తప్పేం చేస్తోందిరా దాన్నడ్డుకోటానికి!' అంటాడు. ఆమె ఒక విషయం పట్టించుకుందంటే ఇక అది మంగమ్మ శపధమే! నేను గూడ ఆళ్లతో గాకుండా చాటుమాటుగా వెళ్లి అక్కడ జరిగిందంతా ఇన్నా. మీ దగ్గిర అన్నట్టే అన్నీ అడిగేసింది. సర్పంచిక ఏమీ పాలుపోక కోపంతో 'ఆముసలోడికి ఏ కలరా లాంటి రోగమో వచ్చి ఆ చెరువుగట్టు మీదనే చచ్చాడంటే, ఆ విషక్రిములు చెరువు నీళ్లలో చేరి అవి తాగి చచ్చేది మీరే!' అని అదొక వంక బెట్టుకొని దబాయించాడు. మంగమ్మ ఆయన్ని ఎట్టా వాయించిందో తెలుసా! ఎప్పుడూ దేవుణ్నే తలుసుకుంటాడు. అందరూ బాగుండాలని కోరుకుంటాడు. ఆయనకి దేనిమీద కోరిక లేదు. అట్టాంటి సాములకి 'ఏరోగాలు రావు. ఆ మాయ రోగలేవో లోకుల సొమ్ముతినే మీలాంటోళ్లకే వస్తయ్యి! అంతగా ఆ సాములోరి కేదైనా జబ్బుసేస్తే మా ఇళ్లల్లో పెట్టుకొని సేవ చేసుకుంటాం! ఆసామి పోయ్యేదాకా ఈడే వుండాలనుకుంటే ఉంటాడు. మళ్లీ ఆయన జోలికి ఎల్లారంటే మీకు మర్యాద దక్కదుఆఁ!' అని వార్నింగ్‌ ఇచ్చింది అని మహదానందంగా చెప్పాడు చెంచయ్య.

* * *

ఈ సంఘటన జరిగిన కొద్దిరోజులకే 'గృహ విజ్ఞాన శాస్త్ర కళాశాల' విద్యార్థినులను తీసుకొని వచ్చిన బస్సు ఊరిలోకి వెళ్లి సర్పంచ్‌గారి ఇంటి ముందు ఆగింది.

అందులో నుంచి మేడమ్స్‌ దిగి సర్పంచ్‌ గారిని కలిసి, 'రావే'కి విద్యార్థినులను తీసుకొని వచ్చా'మని, వాళ్లని వారికి కేటాయించిన ఇళ్లల్లో వదిలివెళ్తామని, ఊరి పెద్దలంతా విద్యార్థినుల బాగోగులు చూస్తూ ఉండమని విన్నవించుకొని, మరల బస్సులోకి వచ్చి కూర్చొని జాగ్రత్తగా మెలగమని, కాలేజికి చెడ్డపేరు తెచ్చే పనులేవీ చేయవద్దని విద్యార్థినులను హెచ్చరించి, వాళ్లని వాళ్లకి కేటాయించిన ఇళ్లల్లో అప్పజెప్పి బస్సులో తిరిగి వెళ్లిపోయారు.

విద్యార్థినులు తమ నిధులు సక్రమంగా, సజావుగా నిర్వహించుకుంటూ ఆయా కుటుంబాలలోని ఆడవాళ్ల అభిమానం సంపాదించుకున్నారు. దానికి ఈ అమ్మాయిలను వాళ్ల ఇళ్ల అడపడుచులుగానే చూసుకుంటున్నారు.

* * *

రోజులు గడుస్తున్నాయి...

ఇన్నాళ్లూ తమకి అప్పగించిన విధుల నిర్వహణలోని కొత్తదనం వల్ల, గ్రామప్రజలతో జాగ్రత్తగా మసలుకోమని మేడమ్స్‌ హెచ్చరించి వెళ్లినందువల్ల, మరో ధ్యాసలేకుండా విధులలోనే లీనమయ్యారు. ఇప్పుడు ఊళ్లో వాళ్లందరికీ తామెవరో, ఎందు కోసం వచ్చారో బాగా తెలిసిపోయింది. అందరూ తమని మన్ననతో చూస్తున్నారు. తాము ఊళ్లో ఎక్కడికి వెళ్లాలన్నా భయపడాల్సిన పనిలేదు.

మధ్యాహ్నానికల్లా తమ విధులు అయిపోతాయి. భోంచేసి, రికార్డు వర్కుపూర్తి చేసుకొని కొంతసేపు విశ్రమిస్తారు. ఇక సాయంత్రాలలో ఇళ్లవద్ద ఉండిపోవలసిందే! విధులు మొదలైనవన్నీ బాగా అలవాటైపోయాక సాయంసమయాల్లో ఊరికే ఇళ్ల వద్ద కాలం గడపటం అమ్మాయిలకి చికాకు కలిగించటం మొదలుపెట్టింది. కొంతసేపు ఉల్లాసంగా కాలక్షేపం చేయటానికి ఆ పల్లెటూళ్లో సినిమా హాలైనా లేదు. గ్రామం గనుక దాని చుట్టూ కనుచూపుమేర పొలాలు. కనీసం వాటివైపు వాహ్యాళికైనా వెళ్లిరాకుండా ఇళ్లకే పరిమితం కావటం బాగనిపించలేదు.

ఒక సాయంత్రం యాదృచ్చికంగా శర్వాణికి ఆఊరి చివర్న వున్న చెరువు విషయం గుర్తుకొచ్చింది. వాళ్లు ఆ గ్రామంలో ప్రవేశించే రోజూ ఆచెరువు, దాని పరిసరాల అందాలు చూసిన వాళ్లలో శర్వాణీ కూడా ఉంది.

మర్నాటి సాయంత్రం శర్వాణి తన స్నేహితురాళ్లతో బయలుదేరింది. చెరువుకట్ట ఎక్కి పరిసరాలు చూశారు. చెరువుకట్ట మీద చుట్టూ కొబ్బరి చెట్లు, పెద్దమర్రిచెట్టు ఒకవైపు, దానికి దగ్గరగా మండపం, చెరువు ఆవల అలలు అలలుగా ఊగుతున్న వరిపైరు... ఆ ప్రదేశమంతా ఎంతో అందంగా, ఆహ్లాదకరంగా, నయానానందకరంగా ఉంది.

ఆ దృశ్యాలు అందరూ తన్మయులై చూస్తూ ఉండగా ఎవరో తత్వం పాడటం వినిపించింది. అప్పటివరకు తమ ధ్యాసనంతా నయానాల్లోనే కేంద్రీకరించినందువల్ల కర్ణాలు మూసుకుపోయినట్టయింది. కాస్త దృష్టి మరలగానే ఆగానం వాళ్ల చెవులకి సోకింది. శర్వాణికైతే తత్వం వినగానే ప్రాణం లేచి వచ్చింది.

పాడేది ఎవరా అని చుట్లూ చూసింది. ఎవరూ కనిపించలేదు. కారణం చాలా వెడల్పయిన ఆ మర్రిచెట్టు మానుకి, అవతలివైపున స్వామివారు కూర్చొని ఉండటమే. గానం వినిపిస్తున్న సామీప్యం, దిశ గమనించి శర్వాణి మర్రిచెట్టు ఆవలివైపుకి వెళ్లి చూసింది. వెనకాలే అమ్మాయిలంతా వెళ్లారు. కొత్తవాళ్లని చూడగానే స్వామివారు పాడటం ఆపేశారు.

''ఎందుకమ్మలూ అలా బిత్తరపోయి చూస్తున్నారు? నేనేమీ బుుషినీ, మునినీ కాదులే! నాకు అంతరాయం కలిగించారని శపించనులే! నేనూ మీలాంటి మామూలు మనిషినే. భయపడకుండా కూర్చోండి.

''మీలో ఇద్దరు ముగ్గురు ఊళ్ళో కనిపించారుగాని మీరెవరో తెలియక వూరుకున్నాను. మీ గురించి చెబుతారా?''

''చెబుతానుగాని, మొదట మిమ్మల్ని ఏమని పిలవాలో సెలవివ్వండి'' కాస్త వెనుకాడుతూనే శర్వాణి అడిగింది.

''ఎంత వద్దని చెప్పినా వినకుండా ఊళ్ళోవాళ్ళు 'స్వామీ' అని సంభోదిస్తున్నారు. మీరు నాకు మనమరాళ్ళతో సమానం! 'తాతయ్య' అని పిలవండి. చాలు!'' అన్నారు.

''ఉఁహూఁ! మిమ్మల్ని మామూలు తాతయ్యగా పిలవటం ఇష్టంలేదు. మేముకూడా 'స్వామిజీ' అని పిలుస్తాం. సరేనా?''

''మీ ఇష్టం!''

''స్వామీజీ. మేము చదివే కోర్సుకి సంబంధించిన అన్ని ఇంగ్లీషు పదాలకి సరైన తెలుగు పదాలు చెప్పలేం. మీరు ఇంగ్లీషు అర్థమౌతుందా?''

''బాగా''

''ఆఁ!''

''ఎందుకమ్మా అంతాశ్చర్యం? వేషభాషలకి సంబంధం లేదు... ఇక మీ వివరాలు చెప్పండి.''

''మేము హోంసైన్స్‌ డిగ్రీ చదువుతున్నాం. మూడవ సంవత్సరం ఒక సెమిస్టర్‌లో మాకు 'రావే' అనే కార్యక్రమం వుంటుంది. అంటే 'రూరల్‌ హోంసైన్స్‌ వర్క్‌ ఎక్స్పీరియన్‌ ప్రోగ్రాం' అని దాన్ని ఏదైనా ఒక గ్రామంలో జరపాలి. అన్ని ఏర్పాట్లూ మా మేడమ్స్‌ ముందుగా చేసి మమ్మల్ని తీసుకొచ్చి దిగవిడిచి వెళ్తారు. మమ్మల్ని కొన్ని బ్యాచ్‌లుగా విభజించి ఒక్కొక్క బ్యాచ్‌ని ఒక ఇంట్లో వుంచుతారు. మా భోజనం మేమే తయారు చేసుకుంటాం. ఈ ప్రోగ్రాం పూర్తయ్యే వరకు ఈ గ్రామంలోనే వుంటాం.

మా కోర్సులో 'ఫుడ్‌ అండ్‌ న్యూట్రిషన్‌', 'చైల్డ్‌ డెవలప్‌మెంట్‌', 'ఫేమిలీ సోర్స్‌ మేనేజ్‌మెంట్‌', 'టెక్స్‌టైల్స్‌' మొదలైన సబ్జెక్ట్స్‌ వుంటాయి. వాటిని ఎలా అమలు చేస్తాం అనే వివరాలు చెప్పటం మీకు విసుగు కలిగించటమే అవుతుంది... ఇవీ క్లుప్తంగా మా గురించిన వివరాలు.

మేము సాయంత్రం పూట ఖాళీగానే వుంటాం! ఇన్నాళ్ళూ వర్క్‌మైండెడ్‌గా వుండటం వల్ల మరో ఆలోచన వుండేది కాదు. ఇప్పుడిప్పుడే సాయంకాలం ఈవెనింగ్‌ వాక్‌లా వెళ్ళకపోవటం బాగోలేదనిపించి, ఈ రోజుకి బయటపడ్డాం'' అంది శర్వాణి.

''మంచిది అమ్మలూ, మీరు రోజూ ఇక్కడికి వచ్చి కొంతసేపుండి పరిశుభ్రమైన గాలి పీల్చుకోవటం ఆరోగ్యానికి, మానసికోల్లాసానికి మంచిది. మీకు తెలియదని చెప్పటంలేదు. ఈవేళలో మీకు వేరే పనేమీ వుండదంటున్నారు గనుక రోజూ వచ్చి వెళ్తూ వుండండి'' అని సలహాయిచ్చారు.

''తప్పక వస్తాం స్వామిజీ. కాని, మీ గురించి కూడా మాకు చెప్పాలి. ఇంగ్లీసు బాగా వచ్చన్నారు. మరిలా తత్వాలు పాడుకుంటూ ఒంటరిగా ఎందుకుంటున్నారు? మీ నివాసమెక్కడ? లేక మీరు సన్యసించారా?''

''నేను సన్యాసినికానమ్మా, సన్యసించటమంటే కామ్యకర్మములను విడిచి ఆత్మజ్ఞాన సముపార్జనకై జీవితమంతా భగవంతుని ధ్యానంలో గడపటం! మొదట నేను సంసారినే! భార్యా బిడ్డలందర్ని కోల్పోయి ఒంటరినై, జీవిత చరమాంకాన్ని ఆధ్యాత్మిక చింతనలో గడపాలని ఇలా సన్యాసిలాగే జీవితం గడుపుతున్నాను. నాది మధుకర వృత్తి'' అని వాళ్ళ ముఖాలలోకి చూసి అర్థం కాలేదని గ్రహించి ''అంటేభిక్షాటన'' అని వివరించారు.

అమ్మాయిల ముఖాలలో ఆశ్చర్యంతోపాటు బాధకూడ చోటు చేసుకుంది!

''స్వామిజీ, భార్యబిడ్డలు లేకపోవచ్చుగాక మీ ఆధ్యాత్మిక చింతన మీ ఇంట్లోనే చేసుకోవచ్చుగా?''

''నాకు ఇల్లు లేదమ్మా''

''మరిప్పుడెక్కడుంటున్నారు?''

''ఇక్కడే అదిగో ఆ మండపమే నా నివాసం''

''మరి వర్షాకాలంలో, ఎండాకాలంలో, చలికాలంలో ఇంత ఓపెన్‌ప్లేస్‌లో ఎలా వుండగలరు?'' శర్వాణి ప్రశ్నలో ఆందోళన ధ్వనించింది.

''ప్రతి ఊళ్ళో ఒక దేవాలయం వుంటుంది కదమ్మా! అటువంటి కాలాల్లో, ఈ ఊళ్ళో వున్న పెద్ద రామాలయమే నాకు శ్రీరామరక్ష!'' నిశ్చింతగా చెప్పారు స్వామీజీ.

ముఖంలో దుఃఖఛాయలు తారాడుతుండగా శర్వాణి అడిగింది.

''స్వామీజీ! మీరు భార్యా బిడ్డల్ని కోల్పోయిన ఒంటరి వారన్నారు. ఇల్లు లేదన్నారు. ఇదంతా ఎలా జరిగిందో... అభ్యంతరం లేకపోతే మీ కుటుంబ గాధ చెప్పగలరా?''

''ఇప్పుడు కాదమ్మా! మరోరోజు చెబుతాను''

* * *

ఆ తర్వాత వాళ్ళ మేడమ్స్‌ వచ్చినందువల్ల రెండురోజులు స్వామీజీ దగ్గరికి వెళ్ళలేక పోయారు. మూడవరోజు స్వామివారి కధ వినటానికి మొదటిరోజు కన్నా ఉత్సాహంగా బయలుదేరారు.

వారిని కూర్చోమని చెప్పి, స్వామీజీ మొదలుపెట్టారు.

''మేము ఐశ్వర్యవంతులమే. నేను కాలేజి లెక్చరర్‌గా ఉద్యోగంలో చేరి ప్రిన్సిపాల్‌గా రిటైరయ్యాను. నా భార్య అనుకూలవతి, ఆస్తికురాలు. ఎప్పుడూ పూజలు, పునస్కారాలు, భగవద్గీత పారాయణం చేస్తూ వుండేది. నేను ఆస్తికుడనీ కాను నాస్తికుడనీ కాను. కాని, నా భార్య భగవద్గీత పారాయణం చేస్తూ వుంటే కొన్ని అంశాలు నాచెవిని పడుతూండేవి. ఆ విధంగా పరోక్షంగా నాకు భగవద్గీతతో పరిచయం ఏర్పడింది.

మాకు ఆలస్యంగా పిల్లలు పుట్టటం వల్ల నేను రిటైరయ్యే నాటికి మా ఇద్దరు పిల్లలు కొడుకు, కూతురు పెళ్ళీడుకొచ్చారు. కొడుకు ఇంజనీరయ్యాడు. వేరే రాష్ట్రంలో ఉద్యోగం వచ్చింది. అమ్మాయి యం.ఎ., పి.హెచ్‌.డి. చేసి నాలాగే లెక్చరరై నేను రిటైరైన కాలేజిలోనే చేరింది. అదే కాలేజిలో మరో లెక్చరర్‌తో సంబంధం కుదిచి పెళ్ళి చేశాం. అప్పటి వరకు మా కుటుంబం అనే నిఘంటువులో 'కష్టం', 'దుఃఖం' అనే పదాలకు తావేలేదు. ఆ తర్వాతే ఆ రెండూ మా కుటుంబంలో చాపకింద నీరులా ప్రవేశించాయి.

మొదట నా కూతురి బతుకులో విధి వికట్టాహాసం చేసింది!

మా కూతురు గర్భవతై మమ్మల్నందర్నీ ఆనందడోలికల్లో ఓలలాడించింది. మనవడో, మనవరాలో పుట్టి మాకు మంచి కాలక్షేపం అవుతుందని నేను, నా భార్య ఊహలోకాల్లో విహరించాము. కాని, మా ఊహలు గాలిమేడలే అయ్యాయి!

నెలలు నిండకముందే ఒకరోజు కడుపులో భరించరాని నొప్పి, రక్తస్రావం. మేము భయపడి వెంటనే హాస్పిటల్‌కి తీసుకెళ్ళాం. డాక్టర్‌ పరీక్ష చేసి, లోపల బిడ్డ చనిపోయిందని, ఆలస్యం అవటం వల్ల పరిస్థితి ప్రమాదకరంగా వుందని చెప్పి వెంటనే ఆపరేషన్‌ ధియేటర్‌లోకి తీసుకెళ్ళారు. మా అల్లుడు చేత ఏదో స్టేట్‌మెంట్‌ మీద సంతకం పెట్టించుకున్నారు.

లోపలికి తీసుకెళ్లి పరీక్షలు చేసి కాస్సేపటికి 'సారీ! మా దగ్గరికి తీసుకొచ్చేసరికి కండిషన్‌ సీరియస్‌గా వుంది. ప్రొఫ్యూస్‌ బ్లీడింగ్‌ కంట్రోల్‌ కానందువల్ల పెద్ద ప్రాణాన్ని కాపాడలేకపోయాము!' అని చెప్పి డాక్టర్‌ వెళ్ళిపోయింది.

మా అందరి గుండెల్లో పిడుగులు పడ్డాయి! ఆ మాట వినగానే నా భార్య బిగ్గరగా రోదిస్తూ కుప్పకూలి స్పృహ తప్పిపడిపోయింది! ముందు ఆమెని రక్షించటం మా తక్షణ కర్తవ్యమైంది. హాస్పిటల్లో చేర్పించాం.

నా కూతురు చనిపోయిన పరిస్థితుల్లో అంత్యక్రియలు ఆలస్యం చేయకూడదని, పైగా నా భార్యకి ఈలోగా స్పృహ కోల్పోయి కోమాలోకి పోయే ప్రమాదం లేకపోలేదని, అందుచేత అంత్యక్రియలు వెంటనే జరిపించటం మంచిదని డాక్టర్లు సలహాయిచ్చారు. వాళ్ళ సలహా ప్రకారం అందుబాటులో వున్న బంధుజనానికి కబురంపి, ఆచార వ్యవహారాల జోలికి పోకుండా శవాన్ని హాస్పిటల్‌ నుంచే తీసుకెళ్ళి అంత్యక్రియలు జరిపాం.

మర్నాడు నా భార్య స్పృహలో కొచ్చింది. కూతురి అంత్యక్రియలు జరిగిపోయిన సంగతి తెలుసుకొని నానా గొడవ చేయటం మొదలుపెట్టింది. మేమెంత నచ్చచెపుతున్నా వూరుకోవటం లేదు. చివరికి డాక్టర్‌ వచ్చి 'నువ్వున్న అనారోగ్య పరిస్థితిలో కూతురి శవాన్ని చూస్తే, ఆమెకి తోడుగా నువ్వూ శవమై వుండేదానివి! కామ్‌గా పడుకో' అని కరి౮నంగా కసిరేసరికి వూరుకుంది!

ఆ మర్నాడే కార్తీకపౌర్ణమి ఇన్నాళ్ళూ దుఃఖంలో మునిగి ఏ విషయంలోను ఆసక్తి లేకుండా గడుపుతున్న నా భార్యకు ఆ విషయం ఎవరు చెప్పారో, ఆమె మనసు కొత్త ఉత్సాహంతో నిండిపోయింది. ఆ రోజు మధ్యాహ్నం నుంచే ఇల్లు కడగటం, గడపలకు పసుపు రాసి కుంకుమ బొట్లు పెట్టటం, పూజా మందిరం కూడా శుభ్రం చేసేసరికి, సాయంత్రమైంది. శివపార్యతుల పటం, ఇతర దేవుళ్ళ పటాలు ముందేసుకొని కూర్చొని గుడ్డతో తుడుస్తూ నన్ను పిలిచి.. రేపు ధరలు మండిపోతాయి. పైగా నేను వేకువజామునే గుడికి వెళ్ళాలి కదా, ఈ పూటే వెళ్ళి తీసుకురండి అని పూలు, పళ్లు, ఇతర వస్తువుల జాబితా చెప్పింది. నేను సంచి తీసుకొని బజారుకి వెళ్ళాను. వచ్చేసరికి అంతా అయిపోయింది.

కూతురు జ్ఞాపకం వచ్చి ఆ పటాన్ని కూడ శుభ్రం చేద్దామనుకొని, స్టూలు వేసుకొని దానిమీద ఎక్కి పటాన్ని చేతుల్లోకి తీసుకొని వుంటుంది. తుడుస్తున్నప్పుడు కూతురి మృతి సందర్భం గుర్తుకు వచ్చి దుఃఖంతో పరధ్యానంగా కదిలి పాదం స్టూలు అంచున వేయగా అది ఒరిగిపోయి దాంతోపాటు వెల్లికిల పడిపోయి వుంటుంది. దెబ్బ ఆయువు పట్టున తగిలి వెంటనే ప్రాణం పోయింది. చూడ్డానికి వచ్చిన వాళ్ళు 'ఇదేం ఖర్మ! కూతురు చనిపోయి నాలుగు నెలలైనా కాలేదు ఇంతలోనే తల్లి కూడా పోవటమేమిటి! ఈ ఇంటికేదో శనిపట్టుకుంది!' అని బాధపడ్డారు.

తెల్లవారి అంత్యక్రియలు పూర్తయ్యేవరకు నేను నా కుమారుడు సూర్య పక్కనే వుండి ఏ ఇబ్బందీ కలగకుండా చూసుకున్నాను. పెద్ద కర్మ రోజు వరకు, రోజులో ఎక్కువ భాగం నిద్రపోయేవాడు. మిగతా సమయాల్లో ముభావంగా వుండేవాడు. ఎలాగో పెద్దకర్మ కూడా ప్రశాంతంగానే గడిచిపోయింది.

మరో వారంరోజులు గడిచాక 'ఇక నేనిక్కడ వుండలేను. డ్యూటీకి వెళ్తా'నన్నాడు. ఒక్కడినే పంపటం ఇష్టం లేకపోయినా, ఒక విధంగా అదీ మంచిదేనని, పనిలోపడి కొంతవరకైనా అమ్మ విషయం మర్చిపోతాడని ఒప్పుకున్నాను.

క్షేమంగా చేరానని ఫోన్‌ చేశాడు.

వాడు ఫోన్‌ చేసిన నాలుగు రోజులకే మళ్ళీ ఫోన్‌ వచ్చింది. మా వాడి నుంచి కాదు. వాడి సహోద్యోగి నుంచి ''మీ అబ్బాయికి యాక్సిడెంట్‌ జరిగింది. హాస్పిటల్‌లో చేర్పించాం. వెంటనే రండి'' అని చెప్పి హాస్పిటల్‌ పేరు, ఎక్కడున్నదీ కూడా చెప్పాడు.

నాకు ముచ్చెమటలు పోశాయి. నవనాడులు కుంగిపోయాయి.

ప్రయాణానికీ అతడే ఏర్పాట్లు చేశాడు. వెంటనే బయలుదేరాం. హాస్పిటల్లో సూర్య స్పృహలేని స్థితిలో వున్నాడు. చాలా సేపటికి సూర్య చిన్నగా మూలగటం వినిపించింది.

ఏదో చెప్పే ప్రయత్నం చేస్తూంటే, నా చెవి సూర్యనోటికి దగ్గరగా వుంచాను. మాటలు సరిగా వినపడనంత బలహీనంగా వున్నాయి. జాగ్రత్తగా విన్నాను.

'నాన్నా! నేను స్కూటర్‌ మీద ఆఫీసుకి పోతుంటే దగ్గర నుంచి 'సూర్యా' అని అమ్మపిలిచినట్టు అనిపించి అప్రయత్నంగా స్కూటర్‌కి సడెన్‌బ్రేక్‌ పడింది. నా వెనకాలే వస్తున్న సిటీబస్‌ నన్ను గుద్దేసింది. అంతే! తర్వాత ఏం జరిగిందో తెలియదు. ఇప్పుడే కళ్ళు తెరిచి మిమ్మల్నే చూస్తున్నాను!' అని చెప్పగానే నా పక్కనే వున్న వాళ్ళ బావని కూడా చూపిస్తే చూశాడు. ''నా చివరి గడియల్లో మీరు నా దగ్గరున్నారు. నాకదే తృప్తి! అమ్మ లేకుండా నేను బ్రతకలేను!'' అని వెర్రిచూపులు చూస్తూ 'అదిగో! అమ్మ పిలుస్తోంది. వెళ్తాను. వస్తున్నానమ్మా!'' అంటూనే కళ్ళు తేలేశాడు.

నాతో ఆ రెండు మాటలు చెప్పటానికే వాడి బొందిలో ప్రాణముందన్నమాట!

మర్నాడు మధ్యాహ్నానికి పోస్ట్‌మార్టం జరిపిన సూర్య శవాన్ని మాకప్పగించారు. ఆ శవాన్ని అంత దూరం సొంత వూరికి తీసుకెళ్ళటం మంచిదికాదని, అప్పటికి, 'డికంపోజ్‌' అవుతుందని, అక్కడే అంత్యక్రియలు జరపటం మంచిదని సూర్య సహోద్యోగులు సలహా యిచ్చారు. అలాగే చేశాం.

పుట్టుట ఎక్కడో! గిట్టుట ఎక్కడో! అంతా విధి ఆడించే నాటకం!

నేను ఒక్క సూర్య శవానికే కాదు అదే క్షణంలో నా లౌకిక బంధాలన్నిటికి తలకొరివి పెట్టాను!

నాలో వైరాగ్యం మొలకెత్తింది. ముందుగా నా భార్య నిత్యం నిష్ఠతో పరి౮ంచే భగవద్గీత క్షుణ్ణంగా చదివాను. ఆధ్యాత్మిక గురువులైన మహాత్ముల ప్రవచనాలు, జీవిత చరిత్రల గ్రంధాలు కూడా కొని చదివాను. భగవద్గీతలో చెప్పిన 'ఆత్మజ్ఞానమునందు మనసు లగ్నము చేయుట, మోక్షప్రాప్తియందు దృష్టి కలిగియుండుట జ్ఞానమార్గములనియు వానికి ఇతరములైనవి అజ్ఞానములనియు చెప్పబడును' అనే గీతా వాక్యం నాకు మార్గదర్శకమైంది!

తర్వాత పుణ్యక్షేత్రాలన్ని సందర్శించాను. కాని, గీతాసారానువర్తన ప్రవర్తన పూర్తిగా ఏ పుణ్యక్షేత్రంలోను చూడలేకపోయాను. ఆధ్యాత్మికత కూడా వ్యాపారమైంది. యోగులనబడే వారిలో రోగులను బుుషులనబడే వారిలో కాపురుషులను చూశాను. 'అన్ని ధర్మముల కంటే స్వధర్మమే శ్రేష్ఠము'' అని గీతాకారుడు చెప్పినట్టుగా నేను స్వధర్మాన్నే పాటించాలని నిశ్చయించుకున్నాను. అన్ని అనర్థాలకు మూలకారణం 'నేను, నాది' అనే భావనే అని గ్రహించాను!

నాకంటూ ఏమీ లేకుండా చేసుకోవాలనుకున్నాను. నేనేం చేయదలుచుకున్నది నా అభిప్రాయాలను నా అల్లుడితో చెప్పాను. ''తమ అభీష్టం ప్రకారం చేయండి!'' అన్నాడు అల్లుడు.

అంతే! నా ఆస్తినంతా అనాధ శిశు శరణాలయానికి దానంగా రాసియిచ్చాను.

పగటిపూట అయితే నన్ను చూసిన వాళ్ళు ఆశ్చర్యపోవటాలు, ప్రశ్నలడగటాల సంకటస్థితిని తప్పించుకోవటానికి ఒకరోజు రాత్రి పొద్దుపోయాక ఇంటినుంచి బయటపడ్డాను. మా అల్లుడొక్కడే మా ఇంటి ముందు నిలబడి చేయూపుతూ వీడ్కోలు చెప్పాడు.

సన్యాసి అయినా, బైరాగి అయినా బతకాలిగా! మన సంస్కృతిలో జీవితమంతా అధ్యాత్మిక చింతనలోనే గడిపేవారు మధుకర వృత్తిని చేపట్టటం సంప్రదాయమే ఆదరణీయమే! అందుకే నేనూ ఆ వృత్తిని చేపట్టి దేశాటన మొదలు పెట్టాను. పల్లెలు పట్నాలు తిరిగాను. ఈ ఊళ్ళో ఈ చెరువు పరిసరాలు ఊళ్ళో పెద్ద రామాలయం నా మనుగడకి నచ్చి కొంతకాలంగా ఇక్కడే స్థిరంగా వుంటున్నాను! ఇదీ నాకధ!'' అని ముగించారు.

అమ్మాయి లెవరూ మాట్లడలేదు. అందరూ దుఃఖసాగరంలో మునిగి అప్పుడే తేలుతున్నారు! కొందరు మధ్యలో ఏడ్చినట్టుగా, కనీసం తుడుచుకోవటం మరిచిపోయినట్టుగా వాళ్ళ బుగ్గలపై ఎండిన కన్నీటి చారికలు కనిపించాయి. స్వామిజీ మనసు చివుక్కుమంది!

'నాదొక సలహా! మీ చదువులన్నీ పూర్తయాక అందరూ భగవద్గీత కొని నిత్యం చదవండి? రాగద్వేషాలకి, దుఃఖ వ్యామోహాలకి లోనుగాకుండా స్థిరచిత్తంతో ప్రశాంతమైన జీవితం గడపగలుగుతారు.! పాటిస్తారు కదూ?''

''తప్పకుండా స్వామీజీ!.. ఇక మేం వెళ్లొస్తాం''.

''మంచిది తల్లీ!'' అని స్వామీజీ వాళ్ళని కొంతదూరం సాగనంపివచ్చారు.

శర్వాణికి స్నేహితురాళ్ళు తోడొచ్చినా రాకపోయినా, వీలైనప్పుడల్లా స్వామీజీ దగ్గరికెళ్ళి తత్వాలు విని రావటం అలవాటైంది.

అయితే... ఆ ఊళ్ళో కొద్ది రోజుల క్రితమే రెండు కళ్ళు శర్వాణిని మొదటిసారిగాచూసి ఆశ్చర్యంతో వెడల్పై తర్వాత ఆలోచనతో ముకుళించుకు పోయాయి. ప్రతిరోజు ఆకళ్ళు ఆమె కదలికల్ని గమనిస్తున్న విషయం ఏ రెండో జత కళ్ళకీ తెలియదు!

ఒక రోజు వేర్వేరు కారణాలతో శర్వాణి స్నేహితురాళ్ళెవరూ రాకపోయినా ఒక్కర్తే స్వామిజీ దగ్గరికి బయలుదేరింది. ఆరెండు కళ్ళూ చాటుగా వెంబడించాయి.

శర్వాణి చెరువు దగ్గరికి వెళ్ళేసరికి స్వామీజీ చెరువు కాపలాదారుడు లేరు, చల్లగాలి కోసం వచ్చే మనషులూ ఎవరూలేరు! తనవెంట స్నేహితురాళ్ళెవరూ రాకపోవటం, ఇక్కడా నిర్మానుష్యంగా వుండటం నమ్మలేనంత వింతగా అనిపించింది శర్వాణికి! తన అనుభవంలో ఇది మొదటిసారి కావచ్చుగాని, ప్రకృతిలో ఇలాంటి సందర్భాలు ఎక్కువసార్లే సంభవిస్తుంటాయి!

'పోనీలే, చల్లగాలికి కొంతసేపు కూర్చుంటాను. ఈలోగా స్వామీజీ వస్తేసరి, లేకపోతే వెళ్ళిపోతాను' అనుకొని శర్వాణి మర్రిచెట్టు అరుగు మీద కూర్చుంది.

శర్వాణి ఒంటరిగా వున్నా, అది ఎత్తుగావున్న బహిరంగ ప్రదేశం అయినందువల్ల, ఆ రెండు కళ్ళూ ఆమెను సమీపించటానికి సాహసించలేకపోయాయి.

శర్వాణి చాలాసేపు చూసినా స్వామీజీ రాలేదు. ఎక్కడో పొలాలలో అక్కడక్కడ రైతుల సంచారం వుందిగాని చెరువు వైపు ఎవరూ రావటంలేదు. సూర్యాస్తమయమై చీకటి పడుతుండగా ఇంటికి బయలుదేరింది.

దారిలో చెరువుకి దగ్గరగా బాటపక్కన పొదల మాదిరిగా పెరిగిన చెట్లదాపుకి వచ్చేసరికి వెనకగా ఎవడోవచ్చి ఒకచేత్తో శర్వాణి నోరు గట్టిగా మూసి, మరో చెయ్యి నడుంచుట్టూ వేసి పైకెత్తి బలవంతంగా చెట్ల చాటుకీ తీసుకెళ్ళాడు. శర్వాణి బలమంతా ఉపయోగించి పెనుగులాడి వాడి పట్టునుంచి విడిపించుకొని 'ఎవడా!' అని వాడి ముఖంలోకి చూసి 'నువ్వా' అని నివ్వెరపోయింది!

''అవును నేనే! మిస్టర్‌ చంద్రజయచంద్రని!'' అన్నాడతను వీరత్వం ప్రదర్శిస్తున్నట్లుగా

జయచంద్ర అగ్రికల్చర్‌ కాలేజి విద్యార్థి. హోంసైన్స్‌ కళాశాల విడిగా వున్నప్పటికి, కొన్ని సబ్జెక్ట్స్‌లో క్లాసులకి మాత్రం ఆ విద్యార్థినులు అగ్రికల్చరల్‌ కాలేజీకి రావాలి.. వాళ్ళకి విడిగా హాస్టల్‌ లేక అగ్రికల్చరల్‌ కాలేజి హాస్టల్లోనే వుండేవారుకూడా.

శర్వాణి ఆ సంవత్సరమే హోంసైన్స్‌ కళాశాలలో చేరింది.

జయచంద్ర అందగాడు, డబ్బున్నవాడు, కొసమెరుపుగా పొగరుబోతు కూడా.

శర్వాణి సౌందర్యవతి తన సీనియర్లలోకూడా తనని మించిన అందగత్తెలు లేనందువల్ల 'కాలేజీ బ్యూటీ'గా పేరుబడింది. జయచంద్ర కన్ను శర్వాణి మీద పడింది. హాస్టల్లో వున్నప్పుడు చాలాసార్లు శర్వాణితో మాట్లాడాలని ప్రయత్నించాడు గాని శర్వాణి ఎప్పుడూ స్నేహితురాళ్ళతో వుండటంతో వీలుపడలేదు. ఒకసారి ఒంటరిగా హాస్టల్‌కి వెళ్ళటం చూసి వెంబడించి పలకరింపులేం లేకుండా డైరెక్టుగా, పొగరుగా ''హాయ్‌! ఐలవ్‌యూ!'' అన్నాడు. ''ఐ హేట్‌యు!'' అని కోపంతో జవాబిచ్చి చకచకా నడుచుకుంటూ వెళ్ళిపోయింది!

జయచంద్రకి ఘోరవమానమైంది! తలకోట్టేసినట్టయింది! ప్రతీకారం ఎలా తీర్చుకోవాలా అని సమయం కోసం చూస్తుండగా... ఆపైన రెండు నెలలకే, హోంసైన్స్‌ కళాశాల ఆవరణలోనే నిర్మిస్తున్న వాళ్ళ హాస్టలు పూర్తయి, ఆ విద్యార్ధినులందర్ని అక్కడికి తరలించారు.

జయచంద్ర ప్రతీకారం తీర్చుకోటానికి అదొక పెద్ద ఆటంకమైంది!

శర్వాణి మూడో సంవత్సరంలోకి రాగానే జయచంద్రకి డిగ్రీపూర్తయి అగ్రికల్చర్‌ కాలేజి వదిలివెళ్ళాడు.

''ఇన్నాళ్ళూ కాపేసి ఇక్కడ దాకా వచ్చావన్నమాట!'' అంది ముఖం అసహ్యంగా పెట్టుకొని. అతను నవ్వి ''నేను రావడమేమిటి. నువ్వే నా దగ్గరకొచ్చావ్‌! ఇది మా ఊరు'' అన్నాడు. అది అతని ఊరన్నా శర్వాణి జంకలేదు. ''మీ ఊరైతే?'' అనిప్రశ్నించించి.

''అప్పుడు ఐ హేట్‌యు'' అని నన్ను షేమ్‌ చేశావు. ఇప్పుడు నిన్నుషేమ్‌ చేద్దామని వచ్చాను!'' అన్నాడు కసిగా.

''ఐ హేట్‌ యు'' అని అనడమే షేమ్‌ చేయటమైతే నువ్వూ నన్ను అను. మాటకిమాట, నీ కోపం తీరిపోతాయి!''

''అతి తెలివి ప్రదర్శించకు. నేను నిన్ను షేమ్‌ చేయబోతోంది మాటలతో కాదు చేతలతో!''

''ఏంచేస్తావేం?''

''నిన్ననుభవిస్తాను!''

''నోర్ముయ్‌! నేను గనుక సర్పంచ్‌తో చెప్పానంటే, నువ్వనుభవించేది నన్నుకాదుశిక్షని!'' ధీమాగా హెచ్చరించింది.

గేలిగా నవ్వాడతను.

''ఎందుకా వికారపునవ్వు?''

''నీ అజ్ఞానానికి, నేను ఆయన పుత్రరత్నాన్నే!''

''అయితే ఇప్పుడేవెళ్ళి ఊరంతా టాంటాం చేస్తాను!''

''ఏమని! నేను చెడిపోయానహో అనా?''

''ఏం కూశావురా!'' అని అతని చెంప పగలగొట్టి పారిపోవడానికి ప్రయత్నించింది. అతను రోషంతో రెచ్చిపోయిమళ్ళీ గట్టిగా వాటేసి పట్టుకున్నాడు.

''రక్షించండి! రక్షించండి!'' అని శర్వాణి పెద్దగా అరవసాగింది.

అతడు క్షణం ఆలోచించాడు. ''ఇది అసలే పల్లెటూరు. కేకలు విని ఏ ఒక్కరు వచ్చి చూసిన అంతా రసాభాస అవుతుంది''. అనుకొని శర్వాణి నోరు గట్టిగా మూసి ప్లేటు ఫిరాయించాడు.

''శర్వాణీ. ప్లీజ్‌! ఒక్కసారి మాత్రమే. తర్వాత నీ జీలికి వస్తే ఒట్టే! ఇక్కడ ఎవరూ లేరు. ఎవరికీ తెలియదు! ప్లీజ్‌! ప్లీజ్‌!''.

శర్వాణి మళ్ళీ తన శక్తినంతా ఉపయోగించి పట్టువిడిపించుకొని ''చీ౫! సిగ్గులేదురా? ఇదే కోర్కె నీ చెల్లినో, అక్కనో ఎవడైనాకోరితే నువ్వు సహిస్తావా?''రోషమొచ్చి ''ఏయ్‌! ఆపు నీపాతచింతకాయ పచ్చడి డైలాగు!''అన్నాడు అసహనంగా.

''పాతచింతకాయపచ్చడి ఎంతశ్రేష్ఠమో, ఈ డైలాగ్‌ కూడ అంత ఎవర్‌గ్రీన్‌! దమ్ముంటే నా ప్రశ్నకు జవాబు చెప్పు!'' అంది ఛాలేంజ్‌ చేస్తున్నట్టుగా.

''అసలు నీతో మాటలు పెట్టుకోవటమే నేను చేసినతప్పు! ఇక ఆలస్యంచేయను!''

శర్వాణి ''రక్షించండి! రక్షించండి!'' అని అరుస్తుంటే గట్టిగా నోరు నొక్కిపట్టాడు.

శర్వాణి ప్రతిఘటిస్తూనే శక్తిమేరకు మూలగసాగింది.

స్వామిజీ ఊర్లోంచి నస్తూ ఎవరో ఆడపిల్ల మూలుగులా వినిపించి పొదవెనక్కి వెళ్ళి చూశారు. కిందపడి వున్నయువతి శీలం చెడిపోకముందే తను అడ్డుకోవాలి!కలబడి లాగేద్దామా అంటే అతనా దృఢంగా వున్నయువకుడు, పైగా కామాంధుడైవున్నాడు. అతన్ని ఆపగలిగే శక్తితనకిలేదు. క్షణం ఆలస్యం కాకుండా ఆమెరక్షించ బడాలి! ఎలా?ఎలా?

కొన్ని సమయాల్లో ఆపదల్లోనే మనస్సు చురుగ్గా పని చేస్తుంది. స్వామీజీకి మెరుపులా తంబురాని చివర పట్టుకొని దాని బుర్రతో బలంగా అతని తలమీద కొట్టాడు. అనుకున్నట్టుగానే అతను బాధతో ''అమ్మా!'' అంటూ రెండు చేతులతో తలపట్టుకొని పక్కకి ఒరిగిపోయాడు!వెంటనే స్వామిజీ అమ్మాయి చేతులందిస్తే పట్టుకొని పైకి లేపాడు, తేరిపార జూస్తే శర్వాణి!

''అమ్మా! నువ్వా! నీకా ఈ అన్యాయం జరగబోయింది''.

''స్వామిజీ! నా పాలిటి దైవమై నన్ను కాపాడారు!'' అంటూ కడుపులో దాగివున్న అవమానం, బాధల వల్ల భోరున ఏడ్చేసింది.

''ఆ దేవుడే నిన్ను కాపాడాడమ్మా! లేకుంటే సమయానికి నన్నే యిక్కడికి పంపటమేమిటి? ఊరుకోతల్లీ, ఊరుకో!'' అని శర్వాణిని సముదాయిస్తూ ఆ యువకుణ్ణి చూశారు. పక్కకి పడి నప్పటినుంచి అతనిలో చలనంలేదు. అనుమానం వచ్చి నాడి పట్టి చూశారు. ముక్కు దగ్గర వేలుంచి చూశారు. సందేహం లేదు. అతను చనిపోయాడు!

తననుకున్నది ఒకటి జరిగింది వేరొకటి! ఆ భగవంతుడు నా చేత ఒకరి శీలం రక్షింపజేశాడు మరొకరిని హత్య చేయించాడు. అంతా దేవుని లీల!

''అతను చనిపోయాడమ్మా!'' స్వామిజీ శర్వాణికి నిర్వికారంగా చెప్పారు.

భయాందోళనలతో బిగుసుకుపోతూ ''ఇప్పుడెలా స్వామీజీ'' అని అడిగింది.

'నీకేం భయంలేదు. నేనున్నాను. నాతో రా!'' అని తిన్నగా పోలీసు స్టేషనుకి తీసుకెళ్ళారు.

లోపలికి పోగానే ''నేనొక హత్య చేశాను! నన్ను మీ కస్టడీలోకి తీసుకోండి'' అని ఉపోద్ఘాతం లేకుండా చెప్పారు.

ఆ మాటలు విని ఉరుములు లేకుండా పిడుగు పడ్డట్టుగా ఉలిక్కిపడ్డారు పోలీసులు! వారికీ స్వామీజీ అంటే గౌరవ ప్రపత్తులున్నాయి. చీమకి కూడా అపకారం తలపెట్టరని తెలుసు!

''తమరు హత్య చేయటమేమటి స్వామీ! మమ్మల్ని నమ్మమంటారా?'' నమ్మకం కుదరకనే అడిగారు.

''దయచేసి నన్ను కూర్చోటానికి అనుమతిస్తారా?'' స్వామీజీ అడిగారు.

''సారీ స్వామీ! నమ్మరాని వార్త విన్న షాక్‌లో మర్యాదలు కూడా మర్చిపోయాం. మీరు కూర్చోటానికి మా అనుమతి కావాలా! దయచేసి ఈ కుర్చీలో కూర్చోండి స్వామీ!'' అని కుర్చీలు వేశారు.

స్వామీజీ కూర్చుని శర్వాణిని కూడ పక్క కుర్చీలో కూర్చోమన్నారు.

''స్వామీ తమరేమైనా తీసుకుంటారా?'' భక్తితోనే అడిగారు.

''మంచి నీళ్ళిప్పించండి, చాలు''

వాళ్ళు శ్రద్ధగా ఇద్దరికీ మంచినీళ్ళు తెచ్చియిచ్చారు

స్వామీజీ మంచినీళ్ళు తాగి... సంఘటన జరిగిన చోట తాను ఏం చూసిందీ, ఏం చేసిందీ పూసగుచ్చినట్టు చెప్పారు. ఈ అమ్మాయే బాధితురాలు దయచేసి ఈ అమ్మాయిని ఇంటికి పంపండి. అవసరమైనప్పుడు పిలిపించవచ్చు. నన్ను కస్టడీలోకి తీసుకోండి'' అని చెప్పారు.

వారి మాట మీద గౌరవంచేత శర్వాణిని ఇంటికి పంపారు పోలీసులు.

* * *

పోలీసులు పద్ధతి ప్రకారం కేసు నడిపి స్వామీజీని నేరస్థుడిగా కోర్టులో ప్రవేశపెట్టడం, బోనులో ఎక్కించటం, ప్రమాణం చేయించటం యధాక్రమంగా జరిగిపోయాయి.

''మీరు జయచంద్ర అనే యువకుడిని హత్యచేసినట్టుగా అభియోగం మోపబడింది! నిజమేనా?'' జడ్జిగారు ప్రశ్నించారు.

''మీ ప్రశ్నకు సమాధానం 'అవునులేదు' అని ఒక్క మాటలో కాకుండా కొన్ని విషయాలు చెప్పటానికి నన్ను అనుమతిస్తారా'' అని అడిగారు స్వామీజీ.

''చెప్పండి'' అన్నారు జడ్జిగారు.

''నాచేత 'అంతా నిజమే చెప్తాను అబద్ధం చెప్పను' అని ఒక పుస్తకం మీద చేయి పెట్టించి ప్రమాణం చేయించారు. అది ఏం పుస్తకమో నాకు తెలియదు. బహుశా భగవద్గీత' అయుంటుందని అనుకుంటాను. మరి భగవద్గీతలో శ్రీకృష్ణుడు, అర్జునుడికి ఏం ఉపదేశించాడో తమకు తెలిసే వుంటుంది. ఫలితాన్ని తనకి వదిలేసి 'కర్మ'ని చేయమన్నారు. ఇంకా 'చంపేది నేనే. నీవు నిమిత్తమాత్రుడవు' అన్నాడు.

ఇదంతా నేనే నేరం చేయలేదనో, శిక్షనుంచి తప్పించుకుందామనో చెప్పటం లేదు. జరిగిన సంఘటనలో అక్కడే ప్రేక్షకుడిగా వున్న నా కర్తవ్య మేమిటి? నేను చేయవలసిన 'కర్మ' ఏమిటి? శ్రీకృష్ణ పరమాత్మ ఈ విధంగా కూడా ఉద్బోధించారు! 'సమస్త కర్మలు నాకర్పించి నన్ను శరణు వేడితే సమస్త పాపాలనుండి నిన్ను విముక్తుణ్ణి చేస్తా... నీవు విచారించకు అని నేను ఏ 'కర్మ' చేస్తే ఒక యువతి శీలం కాపాడబడుతుందో ఆ 'కర్మ'నే చేశాను! ఫలితంతో నాకు సంబంధం లేదు! మీరు విధించబోయే శిక్షతో కూడా నాకు సంబంధం లేదు. ఒక యువతి శీలం కాపాడటంతో నా జన్మ ధన్యమైందని భావిస్తున్నాను. 'నే చేసిన 'కర్మ'ను ఆ శ్రీకృష్ణ పరమాత్మకే అర్పించి ఆయన శరణు వేడుతున్నాను! దట్సాల్‌, యువర్‌ ఆనర్‌!'' అని ముగించారు.
