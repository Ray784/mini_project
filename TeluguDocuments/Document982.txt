అమరనాథ్

కాశ్మీరము ప్రకృతి దృశ్యాలతోను, దిగ్గజముల్లాంటి పండితులతోను, కవులతోను, కళాకారులతోను, నిండిన దేశమే కాదు - సుందరమైన, సుశోభితమైన హిమగిరి పర్వతసానువులతో నిండి ఆశ్చర్యజనకమైన తీర్థములతో వెలసిన ప్రాంతము.  కనుకనే ఈ ప్రాంతమును తీర్థరాజమని గూడ పిలుస్తారు.  ఇక్కడ హరీశ్వర్, సురేశ్వర్, మహేశ్వర్, థుజ్ వీర్, ఇత్యాది క్షేత్రాలే కాక, విశ్వవిఖ్యాతిగాంచిన అమరనాథ క్షేత్రము గూడ కాశ్మీరమందే వెలసియంది.
ఎన్ని తీర్థాలు పృద్ధ్విపైన వెలసియున్నవో, అన్ని తీర్థాల ప్రతిరూపాలు, కాశ్మీరమునందు వెలసియున్నవి.

యాత్రాసాధనములు~:
పూర్వకాలము యాత్ర చాలా యాతనలతో నిండియుండెడిది.  కాని రానురాను దేశము మనుజులు ప్రగతిమార్గమున పయనిస్తున్నారు కనుక, నేటి వర్తమాన కాలమున అనేక సౌకర్యములు కలుగుటచే తేలికయైపోయింది.  జమ్మునుండి లేక శ్రీనగర్ నుండి, "పహల్ గాంవ్" వరకు మోటారువాహనాలు వెళతాయి.  అక్కడి నుండి ముందుకుసాగే పర్వతమార్గమున, కంచరగాడిదలు, మనుజులు మోసే పల్లకీలు (డోలీలు) కిరాయికి దొరుకుతాయి.  కాశ్మీరప్రభుత్వము, పహల్ గాంవ్ నుండి ముందుకు జీపు వెళ్ళడానికి మంచి రోడ్డును నిర్మించాలని తలంచింది.
దారిలో యాత్రికులకు ఎలాంటి కష్టనష్టాలు కలుగకుండా ఉండేందుకు పోలీసులు, డాక్టర్లు, ఇత్యాది సౌకర్యములు గూడా ప్రభుత్వం కల్పించింది.  దారిలో తినుబండారాలు, చలి నుండి కాపాడేందుకు ఉన్ని బట్టలు, పాదరక్షలు, వేడివేడి పానీయాలు, ప్రభుత్వము ద్వారా విక్రయించబడుతున్నాయి
అమరనాథయాత్ర గూర్చిన కథ మఠేశ్ యోగీశ్వర సంవాదముచే ప్రారంభమౌతుంది.  మఠేశుని వినమ్రతతో కూడిన నివేదనతో యోగీశ్వరుడు మఠేశుని సంసారికబంధనాల నుండి విముక్తి కలిగించేదానికి ఒక ఉపాయాన్ని తెలియచేస్తాడు.  అదే అమరనాథదర్శనము.
ఈ అమరనాథగుహ సముద్రమట్టమునకు 19792 అడుగుల ఎత్తున వెలసియున్నది.  గుహ దాదాపు 60 అడుగుల పొడవు, 30 అడుగుల వెడల్పు, 15 అడుగుల ఎత్తు కలిగి యుంది.  దీనిక్రిందుగా అమర గంగ ప్రవహిస్తూ ఉంటుంది.  అందు స్నానమాచరంచిన తరువాతనే యాత్రికులు దర్శనానికి గుహలోనికేగుతారు.

ఈ గుహ శ్రీనగర్ పట్టణమునకు 87 మైళ్ళ దూరమున ఉన్నది.  శ్రీనగర్ నుండి "పహల్ గావ్" వరకు జీపు వెడుతుంది.  మిగిలిన 27 మైళ్ళు మాత్రము గుఱ్ఱాలపైనగాని, కాలినడకనగాని, వెళ్ళవలసివస్తుంది.  మొదటి మజిలి అయిన "చందన్ వాడి" నుండి 8 మైళ్ళ దూరమునగల "లిద్దర్" (లంబోదరీ) నదీతీరమునగల "సాంథసాంథ" చేరుకుంటాము.  అక్కడి నుండి శేషనాగ్ ఏడుమైళ్ళు ఉంటుంది.  అక్కడ నుండి ముందుకు వెడితే "మహాగునస్" వస్తుంది.  అది సముద్రమట్టానికి 14700 అడుగుల ఎత్తున ఉంటుంది.  అక్కడ నుండి మరో 5 మైళ్ళు దూరమున "చంత్తతరణి" వస్తుంది.  అక్కడి జలము సింధూనదిలో కలిసిపోతాయి.  కాశ్మీరమున ఈ నదిని "శ్రాద్" అని పిలుస్తారు.

పురాణగాథ
ఒకనాడు పార్వతీ పరమేశ్వరులు చదరంగ మాడుతుండగా, పార్వతి దృష్టి శంకరుని మెడలోని కపాలమాలపైన పడగా స్వామీ, మీరు బిచ్చమెత్తేది కపాల పాత్రతో, ఇంకా అది చాలనందుకు ఈ కపాల మాలధరణేమిటి అని నవ్వింది.  అప్పుడు చిరుమందహాసంతో చిద్విలాస శివుడు ఈ కపాలమాలలోని ప్రతి కపాలం నీ పూర్వజన్మల రూపాలని తెలుపగా, ప్రభూ మీరేమో ఆది నుండి ఆది శంకరుని రూపంతో ఉన్నారు.  మరి నేను ప్రతి జన్మలో ఎన్నో రూపాలు ధరిస్తూ మారుతూనే ఉన్నాను.  ఏమిటీ చిత్రం అనగా అంబిక! ఇప్పుడు నేను చెప్పబోయె ఈ అమర్ కథవింటే నీవు కూడా ఎన్నటికీ మారని తేజోరూపాన్ని పొందుతావు అని పలికి, ఇది జనన మరణాలను తప్పించి అమరత్వం సిద్ధింపచేసే ఈ కథను నేను ఎవరికైనా చెబుతున్నప్పుడు వినేవారు తప్ప వేరే ఏ జీవి వినకూడదని అమరకథను తెలిపేందుకు నందినెక్కి అనువైన దివ్యప్రదేశం కొరకు వెదుకుతూ, పరమ పావనమైన వ్యాసగుహను పార్వతితో సహా చేరి కొంచెందూరంలో నందిని వేచి ఉండమన్నాడు.  నందివాహనుడు అలా నందిని వదలిన ప్రదేశంకు "పెహల్ గావ్" అని నేడు పిలవబడుతొంది.  ఆ పెహల్ గావ్ నుండి అమర్ నాథ్ యాత్రకు 46 కి.మీ. దూరం.  అక్కడ నుండి కొంచెందూరంలో చంద్రశేఖరుడు తలనున్న చందమామను వదిలినచోటు చందన్ వాడి.  ఈ ప్రదేశం పెహల్ గావ్ కు 16 కి.మీ.  దూరంలో సముద్రమట్టానికి 9500 అడుగుల ఎత్తులో ఉంది.  తరువాత 12 కి.మీ. దూరం వెళ్ళాక శేషనాగ్ వస్తుంది.  అదే భుజగభూషణుడు.  తనమేని పైనున్న సర్పాలను వదలిన ప్రదేశం.  పెహల్ గావ్ నుండి శేషనాగ్ కు 18 కి.మీ. దూరం.  ఇలా ఒక్కొక్కరిని వదలి పార్వతితో వ్యాసగుహ చేరిన పరమేశ్వరుడు ప్రమధగణాలను పిలిచి జీవమున్న ఏ ప్రాణినీ గుహలోనికి రానీయవద్దని ఆఙ్ఞ జారీ చేయగా, శివాఙ్ఞను పాటించే శివగణాలు అక్కడున్న అన్ని జీవాలనూ పశుపక్ష్యాదులతో సహా తరిమారు.  ఆ సమయంలో వ్యాసగుహలో ఒక చిలుక గుడ్డుపెడుతూ శివగణాల హడావిడికి ఎగిరిపోయింది.  భవానితో సహా వ్యాసగుహ చేరాడు శివుడు.  దేవీ! ఇప్పుడు నేను ధ్యానంతో ఉండి నీకు అమరకథ వినిపిస్తాను.  ఊ కొడుతూ విను అని ధ్యాన నిమగ్నుడై, అమరకథ తెలుపసాగాడు శివుడు.  ఊ కొడుతూ కొంతసేపటికి నిద్రలోనికి జారుకుంది కాత్యాయని.  శివస్వరం వలన అచేతనంగా ఉన్న చిలుక అండం చైతన్యమై ప్రాణంపోసుకొని శంకర భగవానుడు చెప్పే అమరకథ వింటూ ఊ కొట్టసాగింది శిశువు చిలుక.  శివుడు అమరకథ పూర్తి చేసే సమయానికి మేలుకుంది పార్వతి.  విన్నావుగా దేవీ! అమరకథను అన్న పతి మాటలకు, క్షమించండి ప్రభూ! అదేమి చిత్రమో మీరు కథ మోదలుపెట్టిన కొంచెం సేపటికే నిద్ర వచ్చింది.  ఇప్పుడే మేలుకొన్నాను అన్న గిరిజ మాటలు విన్న శివుడు మరి కథను విన్న ప్రాణి ఎవరాని చూడగా చిన్నరి కీరవాణి కనిపించింది.  వెంటనే హరుడు చిలుక ప్రాణహరుడై శూలాన్ని ఎక్కుపెట్టాడు.  ప్రాణభయంతొ ఎగిరిపోసాగింది చిలుక.  ముందు చిలుక ప్రాణభయం వెనుక శివవెత్తిన శివరూపం.  అలా ఎగురుతూ ఆ చిన్ని చిలుక వ్యాసాశ్రమం చేరి ఆవులించబోతున్న వ్యాసపత్ని నోటిద్వారా ఆమె గర్భంలోనికి వెళ్ళి దాక్కుంది చిలుక.  వ్యాసాశ్రమం చేరిన విశ్వేశ్వరుడు వ్యాసపత్ని గర్భంనుండి చిలుకను బయటకు రమ్మన్నాడు.  ప్రాణభయంతో బయటకు రాలేదు చిలుక.  రాను రాను శివుని క్రోధం పెరుగుతోది.  ఇంతలో ఆశ్రమం చేరిన వ్యాసమహర్షి రుద్రుని గాంచి భక్తి ప్రపత్తులతో స్తుతించాడు.  అప్పుడు అంబికా నాథుడు! వ్యాసా!  నీ భార్య గర్భంలో దాక్కున్న చిలుకను బయటకు రప్పించు దాని ప్రాణాలు హరించాలి అన్న శివుని పరిపరి విధాల ప్రస్తుతించి ప్రభూ! ప్రాణనాథా! నీ ఆగ్రహానికి గురియైన చిలుకను క్షమించమని కోరగా, చిలుక పలుకులతో శివలింగ గానభిషేకం చేయగా ప్రసన్నుడైన పరమేశ్వరుడు ఓ చిలుకా! నీవు వ్యాసపత్ని గర్భం నుండి వెలువడు.  నీకు అభయమిస్తున్నాను అనగా చిలుక బయటకు వచ్చి మానవ రూపం ధరించగా, నాయనా! నీవు వ్యాసపుత్రుడవై శుకనామధేయంతో వర్థిల్లమని దీవించాడు శివుడు.  కొంతకాలం గడచిన పిదప శుకమహర్షి నైమిశారణ్యం చేరాడు.  అక్కడ తపోదీక్షకై వచ్చిన మునులు, సిద్ధులు, శుకమహర్షిని అమరకథ వినిపించమని అర్థించారు.  వారి ప్రార్థన కాదనలేక శుకుడు ఈశ్వరుని ప్రార్థించాడు.  
దయాళుడైన శివుడు భక్తి శ్రద్ధలతో ఈ అమరకథ విన్నవారికి ముక్తి లభిస్తుందని వరమిచ్చాడు.  శికుడు చెప్పే అమరకథ వినటానికి దేవతలు, మునులు, యక్షులు, సకల ప్రాణులు నైమిశారణ్యం చేరి అమరకథను విని అమరత్వం పొందారు.

ఒకనాడు దేవతలను తరుముతూ ఈ ప్రాంతానికి వచ్చింది మృత్యువు.  పాహిమాం పరమేశా! పాహిమాం! రక్ష! రక్ష యని ప్రార్థించిన దేవతలను కాపాడనెంచిన శివుడు చంద్రుని కలలను తీసి తన సూక్ష్మ రూపం నింపి భువికి విడువగా పంచధారా ప్రవాహమై అమృతధారయై ఒక నదిగా మారి, దేవతలు స్నానమాచరించగానే మృత్యుభయం పారిపోయింది.  దేవతలు స్నానమాచరించిన ఈ తీర్థమే అమరావతీ నది.  ఆమరనాథుని గుహ 150 అడుగుల పొడవు 100 అడుగుల వెడల్పుతో ఉంటుంది. జ్యేష్ఠమాసం నుండి శ్రావణమాసం వరకు మాత్రమే ఈ మంచు లింగం కనిపిస్తుంది.

చూడవలసిన ప్రదేశాలు
ఈ యాత్రలో మనం చూడవలసిన స్థలాలు, మనకు దారిలో కనిపించే ప్రదేశాలు రంజనాఖ్యావన్, స్థాణు అశ్రమము, శేషగిరి, భావజన్ మొదలైనవి.


