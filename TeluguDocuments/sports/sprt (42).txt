 ఒలింపిక్‌ బెర్త్‌కు భారత్‌ దూరం 
-ఫైనల్లో చతికిల 
-80 ఏళ్లలో ఇది తొలిసారి
-కోచ్‌ రాజీనామా 

భారత హాకీ చరిత్రలో బ్లాక్‌ మండే ఇది. ఎనిమిదిసార్లు స్వర్ణం గెలుపొందిన ఘనచరిత్ర ఉన్న భారత హాకీ 80 ఏళ్లలో తొలిసారి ఒలింపిక్స్‌కు అర్హత సాధించడంలో చతికిలపడింది. ఒలింపిక్‌ బెర్త్‌ను ఖాయం చేసే క్వాలిఫైయింగ్‌ టోర్నీ ఫైనల్లో 0-2 గోల్స్‌తో బ్రిటన్‌ చేతిలో పరాజయం పొందింది. దీంతో బీజింగ్‌ ఒలింపిక్స్‌కు అర్హత సాధించే అవకాశం తప్పింది. 1928లో ఒలింపిక్స్‌లో అడుగిడింది మొదలు తొలిసారి భారత్‌ అర్హత సాధించలేకపోయింది. దీంతో భారత హాకీలో కల్లోలం మొదలైంది. కోచ్‌ కర్వాలో, సహాయక కోచ్‌లు, ఐహెచ్‌ఎఫ్‌ ఉపాధ్యక్షుడు పదవుల నుంచి తప్పుకున్నారు. గిల్‌ ఉద్వాసనకు డిమాండ్లు హెచ్చాయి. 

ఏదా జోరు... 
'చక్‌దే ఇండియా' స్ఫూర్తితో చెలరేగిన టీమ్‌ ఇండియా స్వదేశంలో ఆసియాకప్‌ను గెలుచుకుని మునుపటి రోజులను గుర్తుకుతెచ్చింది. ఒలింపిక్స్‌ బెర్త్‌పై ఆశలు రేపింది. భారీ ఆశలతో చిలీకి వెళ్లిన భారత్‌ టోర్నీ ప్రారంభంలో మెరుగ్గానే కనిపించినా ఆ తర్వాత సమన్వయం లోపించింది. బ్రిటన్‌ చేతిలో లీగ్‌ మ్యాచ్‌లో ఓడి పీలకమీదకు తెచ్చుకున్నా చిలీపై నెగ్గి ఫైనల్‌కు చేరుకుంది. 

ఫైనల్లో చతికిల...
భారత్‌ ఒలింపిక్‌ బెర్త్‌ కలను బ్రిటన్‌ కల్లలుచేసింది. భారత్‌కు జీవన్మరణ సమస్య అయిన ఈ ఫైనల్‌ మ్యాచ్‌ ప్రారంభంతోనే బ్రిటన్‌ ఆధిక్యం ప్రదర్శించింది. లీగ్‌ మ్యాచ్‌లో భారత్‌ను ఓడించిన బ్రిటన్‌ ఈ మ్యాచ్‌లోనూ ఒత్తిడికి గురిచేసింది. తొలి పది నిమిషాల్లోనే రెండు గోల్స్‌ సాధించి భారత ఆటగాళ్లను నివ్వెరపరిచింది. బారీ మిడిల్టన్‌ 4వ నిమిషంలో, రిచర్డ్‌ మాంటెల్‌ 10వ నిమిషంలో బ్రిటన్‌కు గోల్స్‌ అందించారు. ఆట ప్రారంభంలోనే లభించిన రెండు అవకాశాలను భారత్‌ వృథా చేసింది. ఆటలో పూర్తిగా పట్టు సాధించకముందే భారత్‌ను రెండు ఎల్లో కార్డులు కొంపముంచాయి. తొలి అర్ధభాగంలో మిడ్‌ఫీల్డర్‌ సర్దారా సింగ్‌, రెండో అర్ధభాగంలో ఫార్వర్డ్‌ ప్రభ్‌జ్యోత్‌సింగ్‌ ఎల్లోకార్డులకు గురయ్యారు. మిడ్‌ఫీల్డ్‌లో, ఫార్వర్డ్‌లో ఖాళీలు కనిపించాయి. దీంతో గోల్స్‌ సమం చేసే ఆశలు నీరుగారాయి. అయిదు పెనాల్టీ కార్నర్లు లభించినా రఘునాథ్‌ గానీ దిలీప్‌ టిర్కీ గానీ గోల్స్‌గా మలచలేకపోయారు. గమ్యంలేని పాస్‌లతో ఓటమి పునరావృతం అయింది. 

అదో స్వర్ణయుగం...
జాతీయ క్రీడ హాకీలో భారత్‌కు ఘనమైన చరిత్రే ఉంది. ఒలింపిక్స్‌లో భారత్‌కు స్వర్ణాలు అందించిన ఏకైక క్రీడ ఇది. 1928 ఆమ్‌స్టర్‌డ్యామ్‌ ఒలింపిక్స్‌లో అరంగ్రేటం చేసిన తొలిసారే స్వర్ణం సాధించి ఆశ్చర్యపరిచింది. ఫైనల్లో హాలండ్‌ను 3-0తో ఓడించింది. 1956 వరకు భారత్‌ స్వర్ణయాత్ర ఎదురులేకుండా కొనసాగింది. 1928-56 మధ్య వరుసగా ఆరు సర్ణాలు చేజిక్కించుకుని రికార్డు సృష్టించింది. ఈ రికార్డు ఇప్పటికీ పదిలంగానే ఉంది. ఈ కాలంలో భారత్‌ ఒలింపిక్స్‌లో వరుసగా 24 మ్యాచ్‌ల్లో గెలుపొందింది. 

మొత్తం 178 గోల్స్‌ చేసిన భారత్‌ ప్రత్యర్థులకు ఏడు గోల్స్‌ చేసే అవకాశం మాత్రమే ఇవ్వడం విశేషం. 1960 రోమ్‌ ఒలింపిక్స్‌లో భారత్‌కు తొలిసారి అడ్డుకట్ట పడింది. ఫైనల్లో చిరకాల ప్రత్యర్థి పాకిస్థాన్‌ చేతిలో 0-1తో ఓడి రజతంతో సంతృప్తి పడాల్సి వచ్చింది. తరువాతి ఓలింపిక్స్‌(1964 టోక్యో)లో మళ్లీ స్వర్ణ వెలుగులు వెదజల్లినా భారత హాకీకి అక్కడే మెల్లగా పతనం ప్రారంభమైంది. భారత్‌ చివరిసారి 1980 మాస్కో ఒలింపిక్స్‌లో స్వర్ణం సాధించింది. ఆ తర్వాత నుంచి భారత హాకీ వేగంగా పతనమైంది. పతకం అటుంచి అర్హతనే అతికష్టంపై సాధించి ఊపిరి పీల్చుకునేది. ఇపుడు అదికూడా కరువైంది. .

తప్పుకున్న కోచ్‌...
భారత జట్టు ఒలింపిక్స్‌కు అర్హత సాధించడంలో విఫలమవడంతో కోచ్‌ జోకిమ్‌ కర్వాలో, సహాయక సిబ్బంది పదవుల నుంచి వైదొలిగారు. 'ఫలితాలు ఇవ్వలేకపోతే తప్పకుంటానని 11 నెలల కిందట కోచ్‌గా బాధ్యతలు చేపట్టినపుడే చెప్పాను. అప్పటి మాటకు కట్టుబడి వైదొలుగుతున్నా. మిగతా హాకీ అభిమానుల్లాగే నేనూ హతాశుడనయ్యా. ఒలింపిక్స్‌కు అర్హత సాధించనంత మాత్రాన భారత హాకీ కథ ముగిసినట్లే అని భావించరాదు' అని కర్వాలో చెప్పారు..

నేను తప్పుకున్నా... నీవూ తప్పుకో... 
భారత హాకీ ఈ పరిస్థితికి అధ్యక్షుడు కెపిఎస్‌ గిల్‌ నియంతృత్వ పోకడలే కారణమని ఐహెచ్‌ఎఫ్‌ ఉపాధ్యక్షుడు నరేంద్ర బాత్రా మండిపడ్డాడు. 'టీమ్‌ ఇండియా ఓటమికి నేను రాజీనామా చేస్తున్నా.... నీవు కూడా చెయ్‌' అంటూ గిల్‌కు సవాల్‌ విసిరారు. బ్రిటన్‌ చేతిలో భారత్‌ ఓటమి పొందిన వెంటనే స్పందించిన బాత్రా... ఈ ఓటమికి ఐహెచ్‌ఎఫ్‌ ఉన్నతాధికారులు కూడా బాధ్యత వహించి తప్పుకోవాలని డిమాండ్‌ చేశారు. 'మాటలు రావడం లేదు. ఇది సిగ్గుచేటు. తీవ్ర అసంతృప్తికి గురయ్యా. హాకీని పునరుద్దరించడానికి నా వరకు శాయశక్తులా కృషిచేశాను. మిగతావారు పడనీయలేదు' అని వాపోయాడు. 

గిల్‌పై అగ్గిమీద గుగ్గిలం...
భారత హాకీ సమాఖ్య(ఐహెచ్‌ఎఫ్‌) అధ్యక్షుడు కెపిఎస్‌ గిల్‌పై మాజీ ఆటగాళ్లు, కెప్టెన్లు, రాజకీయ నాకులు అగ్గిమీద గుగ్గిలం అవుతున్నారు. ఆయన నిర్వాకం వల్లనే భారత హాకీ పరిస్థితి ఇలా దిగజారిందని, ఒక్క నిమిషం కూడా ఆ పదవిలో కొనసాగడానికి వీలులేదని, ఐహెచ్‌ఎఫ్‌నే రద్దుచేయాలని, లేదంటే కేంద్ర ప్రభుత్వమే అతన్ని బలవంతంగా దింపాలని డిమాండ్‌ చేస్తున్నారు..

అథఃపాతాళంలో భారత హాకీ .

న్యూఢిల్లీ: ఒలంపిక్స్‌లో ఎనభై వసంతాల హాకీ చరిత్రలో ... ఎనిమిది స్వర్ణపతకాలు సాధించిన మేటి... ఇదంతా ఘనమైన గతమేనా!.. మరి నేడు... ఒలంపిక్స్‌ పోటీలకు అర్హత సాధించలేక బారత హాకీ మరణించింది... ఈ దుస్థితికి భారత హాకీ అభిమాని గుండె పగిలింది. తిలాపాపం తలా పిడికెడన్నట్లుగా సూపర్‌క్యాప్‌ గిల్‌, భారత హాకీ సంఘం సంయుక్తంగా భారత హాకీ పతనంలో పాలుపంచుకొన్నారు.

ఎవరేమన్నారంటే.... 

సమాఖ్య వైఫల్యమే : మాజీ ఆటగాడు గగన్‌ అజిత్‌ 
భారత హాకీకిది దుర్దినం. ఈ దారుణ వైఫల్యానికి సమాఖ్య అధ్యక్షుడు, జట్టు కోచ్‌లే బాధ్యత వహించాలి. వారు తక్షణమే దిగిపోయి కొత్తవారికి మార్గం సుగమం చేయాలి.80 ఏళ్లలో తొలిసారిగా భారత జట్టు ఒలింపిక్స్‌కు అర్హత పొందలేకపోవడం 'జాతికే సిగ్గుచేటు'. అంతేకాదు భారత జట్టు ఆటను చూడాలని ఆకాంక్షించే ప్రపంచ హాకీ అభిమానులకు కూడా తీవ్ర నిరాశ కలిగించే విషయం. ప్రీమియర్‌లీగ్‌లో అద్భుతంగా ఆడిన లెన్‌ అయ్యప్ప, సందీప్‌ సింగ్‌, దీపక్‌ ఠాకూర్‌లను ఎంపికచేయకపోవడం పెద్ద తప్పిదం..

సెలెక్టర్ల తప్పుకోవాలి : మాజీ ఆటగాడు బల్విందర్‌
భారత్‌ విఫలమవడానికి ముందుగా కోచ్‌, సెలెక్టర్లే బాధ్యులు. వారు తక్షణమే తప్పుకోవాలి. సందీప్‌ సింగ్‌లాంటి మంచి ఆటగాడ్ని తప్పించడమేమిటి? అనుభవజ్ఞులైన ఆటగాళ్లు లేకుండా ఒలింపిక్స్‌కు ఎలా అర్హత పొందుతుందని సెలెక్టర్లు భావించారు.

ముగింపుకాదు : జూనియర్‌ జట్టు మాజీ కోచ్‌ నరేందర్‌ సింగ్‌ 
భారత హాకీకి ఇది బ్లాక్‌డే అనడంలో సందేహంలేదు. అంతమాత్రాన అంతా అయిపోయినట్టు భావించరాదు. అర్జున హాలప్ప, సందీప్‌ సింగ్‌, విక్రమ్‌ పిళ్లే, కన్వల్‌ప్రీత్‌ సింగ్‌, తేజ్బీర్‌ సింగ్‌లాంటి అద్భుత ఆటగాళ్లు మనకున్నారు. 

దురదృష్టకరం : బీజింగ్‌ ఒలింపిక్స్‌ అంపైర్‌ సతీందర్‌ శర్మ 
భారత జట్టుకు బీజింగ్‌ టిక్కెట్‌ దక్కకపోవడం దురదృష్టకరం. ఇప్పుడిక మన వ్యూహాలను పునరాలోచించుకోవాలి. హాకీ మూలాలనుంచే ప్రక్షాళన చేయాలి. పదేపదే ఎల్లోకార్డులకు గురవుతున్న మన ఆటగాళ్లలో క్రమశిక్షణ కూడా చాలా ముఖ్యం.

వ్యూహరచనలోనే తప్పుంది: మాజీ కోచ్‌ సుఖ్‌బీర్‌ సింగ్‌ 
ఏదో తాత్కాలికంగా ఎప్పటికప్పుడు వ్యూహాల్ని రచించుకుంటే కుదరదు. దీర్ఘస్థాయిలో వ్యూహరచన చేయాల్సిన అవసరముంది. గత పదేళ్లలో 15మంది కోచ్‌లను మార్చాం. ఇలా మార్చుకుంటూపోతే వారెలా న్యాయం చేయగలరు. అలాగే రాష్ట్రస్థాయి సంఘాలు కూడా సరిగా పనిచేయడంలేదు. పెద్ద జట్లతో ఆడకుండా బంగ్లాదేశ్‌, శ్రీలంకలాంటి చిన్నజట్లతో ఆడి గెలవడాన్నే గొప్పగా చూపుతున్నారు. అసలు శిక్షణా పద్ధతులనే కొత్త పద్ధతుల్లో చేపట్టాల్సివుంది..

సిగ్గుచేటు : డ్రాగ్‌ఫ్లికర్‌ సందీప్‌ సింగ్‌ 
ఒలింపిక్స్‌కు అర్హత దక్కకపోవడం సిగ్గుచేటు. గతమంతా మర్చిపోయి మళ్లీ ప్రారంభించాల్సివుంది. రానున్న టోర్నీలకు జట్టును తయారుచేసుకోవాలి. గత రెండేళ్లుగా పెద్దజట్లతో మనం ఆడిందేమీలేదు. 

గిల్‌...తప్పుకో: సమాఖ్య మాజీ ఉపాధ్యక్షుడు మాలిక్‌
గిల్‌ నియంతృత్వమే దీనికంతటికీ కారణం. ఏమాత్రం ప్రణాళిక లేకుండా, అర్ధంలేని విధానాలు అవలంచే గిల్‌ తక్షణమే వైదొలగాలి. సమాఖ్య బడ్జెట్‌లో 80 శాతం అధికారులకే పోతోంది. కేవలం 20శాతమే ఆటగాళ్ల సంక్షేమానికి అందుతోంది.

సమాఖ్యను రద్దుచేయాలి : మాజీ ఆటగాడు డెరిల్‌ డిసౌజా 
ఆటగాళ్లను నిందించకుండా ప్రభుత్వం కల్పించుకుని తక్షణమే హాకీ సమాఖ్యను రద్దుచేయాలి. కోచింగ్‌ సిబ్బంది అర్ధంలేని ప్రణాళిక కూడా ఓటమికి కారణమే. ఓటమికి ఆటగాళ్లను నిందించడం తగదు. ఇంతపెద్ద టోర్నీకి సన్నాహాలు కూడా సరిగాలేవు. వెస్ట్రన్‌ ఆస్ట్రేలియా, తమిళనాడు లాంటి రాష్ట్రాల జట్లతో మ్యాచ్‌లు ఆడించారు. ఇంతపెద్ద టోర్నీకి వెళ్లే జట్టు సిద్ధమయ్యే తీరు ఇదేనా? జర్మనీ, హాలెండ్‌లాంటి యూరప్‌ జట్లతో ఆడివుంటే బావుండేది..

ఇది మీడియా తప్పు కూడా: ఒలింపియన్‌ జో యాంటిక్‌ 
హాకీ నియమనిబంధనలు యూరోపియన్‌ జట్లకు అనుకూలంగా ఉండేట్టు మార్చడం పరాజయానికి కారణం. పవర్‌గేమ్‌ ప్రవేశించడంతోపాటు భారత హాకీ దుస్థితికి ముఖ్యంగా మీడియా కూడా ఓ కారణమే..

ఎంతో బాధపడ్డా : మాజీ కెప్టెన్‌ బల్బీర్‌ సింగ్‌ 
నేను షాక్‌కు గురయ్యా. సమీప బంధువును కోల్పోయినంత బాధగా ఉంది. ఈ ఓటమికి ఏ ఒకరిద్దరినో విమర్శించడంకాదు. జాతీయ క్రీడ హాకీ పట్టిన దుర్గతికి అందరూ కారకులే. అసలు హాకీ విధానమే మారాలి. లేదంటే కెనడాలాంటి చిన్నజట్లుకూడా మనల్ని ఓడిస్తాయి. క్రికెట్‌ను విమర్శించడం కాదుకానీ...మన హాకీ ఆటగాళ్లకు లభిస్తున్న డబ్బు చాలా చాలా తక్కువ. ఆ మాటకొస్తే మాజీ ఆటగాళ్లు అనేకమందికి పూట గడవడంలేదు. ఇప్పుడు హాకీ ఆడేవారేలేరు. అంతా క్రికెట్‌ మయమే. ధనరాజ్‌ పిళ్లై: మాజీ కెప్టెన్‌ 
ఈ రోజు భారత హాకీ చరిత్రలో దుర్దినం. ఈ ఓటమి అభిమానులందరికీ నిద్రలేకుండా చేసింది. ఈ పరాజయానికి పూర్తి బాధ్యత భారత హాకీ సంఘానిదే. ఎక్కువకాలం దేశానికి ప్రాతినిథ్యం వహించే ఆటగాళ్లను తయారు చేయడంలేదు. ఆటగాళ్ల సంక్షేమాన్ని గాలికొదిలినవారు సంఘంలో ఉంటున్నారు. తక్షణమే భారత హాకీ సంఘాన్ని సమూలంగా ప్రక్షాళన కావించాలి. 

ఎబీ సుబ్బయ్య: మాజీ గోల్‌ కీపర్‌ 
భారత జట్టు ఒలంపిక్స్‌కు అర్హత సాధించలేదంటే నమ్మలేక పోతున్నాను. ఈ జట్టు ఒత్తిడిని ఏమాత్రం తట్టుకోలేకపోయింది. ఈ పరాభవానికి గిల్‌ ఒక్కరే కారణం కాదు. భారత హాకీ సంఘం మొత్తం బాధ్యత వహించాలి. గిల్‌తోపాటు ఐహెచ్‌ఎఫ్‌ కార్యదర్శి కె జ్యోతి కుమరన్‌, ఉత్తర ప్రదేశ్‌ హాకీ సంఘం కార్యదర్శి టి ఎన్‌ త్యాగి కూడా పదవులనుండి తప్పుకోవాలి..

జాఫర్‌ ఇక్బాల్‌: భారత మాజీ కెప్టెన్‌
హాకీ చరిత్రలో ఇదో విషాదకరమైన రోజు. అనుకోకుండా సంభవించిన పరిణామం. భవిష్యత్‌లో హాకాకి మంచిరోజులు రావాలని కోరుకొంటున్నాను. అనుబంధ సంఘాలు హాకీ పరిపాలనా సంబంధాలలో ఎటువంటి మార్పులకు అంగీకరించడంలేదు. మేం ఎంతచెప్పినా మాగోడు వినేవారు ఎవరూలేరు. ఈ పరాజయానికి కోచ్‌ కర్వాలో ఎంతమాత్రమూ కారణంకాదు. అతన్ని కనీసం కామన్‌వెల్త్‌ క్రీడల వరకైనా కొనసాగనిస్తే మంచిది.

నరేంద్రబాత్రా: భారత హాకీ సంఘం ఉపాధ్యక్షులు
ఇది సిగ్గుపడాల్సిన విషయం. ఒలంపిక్స్‌కు అర్హత సాధించలేకపోవడంతో నేను చాలా నిరుత్సాహం చెందాను. నేను భారత హాకీ బాగుకోసం ఎంతో కృషిచేశాను. అంతా వృథా. అన్ని అనుబంధ సంఘాలూ రాజీనామా చేయాలి. క్రీడా మంత్రిత్వ శాఖ హాకీకోసం ప్రత్యేకంగా చేసిందేమీలేదు. ఇకనైనా ప్రభుత్వం జోక్యం చేసుకొని హాకీ అభివృద్ధికి సాయపడాలి..

వి భాస్కరన్‌: భారత హాకీ మాజీ కోచ్‌ 
భారత ఆటగాళ్లు సమిష్టిగా వైఫల్యం చెందారు. ఆటగాళ్లు కోచ్‌ వ్యూహాలను మైదానంలో ఏమాత్రం అమలుచేయలేకపోయారు. ఇందులో కోచ్‌ కర్వాలో తప్పేమీలేదు. ఎందుకంటే ఆటమొదలైన పదినిముషాలలోనే 2-0 ఆధిక్యాన్ని ప్రత్యర్థులకు అందించారు. ఇటువంటి పరిస్థితులలో ఏకోచైనా ఏంచేస్తాడు. భవిష్యత్‌ అవసరాకు సరిపడేలా జట్టును తయారుచేసుకోవాలి..

గుర్దీప్‌ సింగ్‌: 
ఒలంపియన్‌ వ్యూహం లేకుడా ఆడాం. ఆశావాదం మచ్చుకైనా కనిపించలేదు. ఆత్మవిశ్వాసం లోపించింది. ఆసియాకప్‌ తర్వాత మేం పెద్దగా మ్యాచ్‌లు ఆడిందిలేదు. 

వీరేన్‌ రస్కిన్హా: మాజీ కెప్టెన్‌ 
మనం అదృష్టవంతులం!... ఎందుకంటే ఆరుగోల్స్‌పైగా తేడాతో ఓడిపోనందుకు. గెలుపు అవసమైన మ్యాచ్‌లో రెండు యెల్లో కార్డులు రావడం గమనించాలి. ఆటగాళుల పరమచెతత్గా ఆడారనడంలో ఎటువంటి సందేహం లేతు. బలహీనమేన రక్షణశ్రేణి, నత్తల్లా కనిసించిన పార్వర్డ్స్‌ మ్యాచ్‌లో ఓటమికి కారణమయ్యారు..

జస్‌దేవ్‌ సింగ్‌: హాకీ కామెంటేటర్‌
భారత హాకీకి విచారకరమైన రోజు. ఇది ఎలా సంభవమైంది అంటే చెప్పడం చాలాకష్టం. ఈ దెబ్బనుంచి ఆటగాళ్లు కోలుకోవడం కష్టం. ఈ పరాజయం ఆటగాళ్లకు మానసికంగా కోలుకోలేని దెబ్బ..

గురుబక్ష్‌ సింగ్‌: సెలక్టర్‌
సాంకేతిక సలహాదారు చార్లెస్‌ వోర్త్స్‌ సలహాల ఫలితమే ఈ ఓటమి. కొందరి అహం సంతృప్తికోసం అతన్ని చిలీకి పంపారు. ఇక జట్టు ఎంపికలో సెలక్టర్ల పాత్ర శూన్యం. 30 మంది ప్రాబబుల్స్‌నుంచి జట్టును కోచ్‌ కర్వాలో ఎంపికచేసుకొన్నాడు. 
