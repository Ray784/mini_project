 మెరుపు గంభీర్‌కు మొండిచేయి

 ఆసీస్‌ గడ్డపై తొలి ముక్కోణపు సిరీస్‌ విజయాన్నందించిన గంభీర్‌ మెరుపులు అతనికి టెస్టు జట్టులో స్థానం మాత్రం కల్పించలేకపోయాయి. సెహ్వాగ్‌ ఫామ్‌ కోల్పోయినా.. జాఫర్‌ పరుగుల కోసం తంటాలు పడుతున్నా సెలక్టర్లు మరోసారి వారికే ఓటేశారు. ఇక కాలి బొటన వేలు, చేతి గాయాలతో బాధపడుతున్న ఇషాంత్‌కు కూడా జట్టులో స్థానం లభించలేదు. సోమవారం బెంగళూరులో సమావేశమైన ఐదుగురు సభ్యుల సెలక్షన్‌ కమిటీ దక్షిణాఫ్రికా సిరీస్‌కు 14 మంది సభ్యుల జట్టును ప్రకటించింది. రెండు గంటల పాటు జరిగిన ఈ సమావేశంలో కోచ్‌గా బాధ్యతలు స్వీకరించనున్న గ్యారీ కిర్‌స్టెన్‌తో పాటు కెప్టెన్‌ కుంబ్లే కూడా పాల్గొన్నాడు. బీసీసీఐ కొత్త నిబంధనల ప్రకారం చీఫ్‌ సెలక్టర్‌ వెంగ్‌సర్కార్‌ మీడియాతో ముచ్చటించలేదు.బీసీసీఐ కార్యదర్శి నిరంజన్‌ షా జట్టు వివరాలను వెల్లడించారు. 

గంభీర్‌ను ఎంపిక చేయకపోవడం తప్ప జట్టులో పెద్దగా మార్పులేవీ లేవు. ముందుగా ఊహించినట్లే సీనియర్‌ ఆటగాళ్లు ద్రావిడ్‌, గంగూలీ, సచిన్‌, లక్ష్మణ్‌లు జట్టులో స్థానం సంపాదించారు. గాయం నుంచి కోలుకొని ఫిట్‌నెస్‌ టెస్ట్‌ పాసైన యువరాజ్‌కు కూడా సెలక్టర్లు మరో అవకాశం ఇవ్వగా, మురళీ కార్తీక్‌ మూడో స్పిన్నర్‌గా ఎంపికయ్యాడు. ఇక ధోనీ, హర్భజన్‌లకు కూడా జట్టులో స్థానం కల్పించినా 21న ఫిట్‌నెస్‌ పరీక్షలు నిర్వహించిన తర్వాతే వారి స్థానాలు ఖరారు చేస్తారు. ఒకవేళ వీరు ఫిట్‌నెస్‌ పరీక్షల్లో విఫలమైతే ధోనీ స్థానంలో దినేష్‌ కార్తీక్‌, హర్భజన్‌ స్థానంలో పియూష్‌ చావ్లాలు జట్టులో చేరనున్నట్లు నిరంజన్‌ షా తెలిపారు. 

పేస్‌ బౌలింగ్‌ భారాన్ని పఠాన్‌, శ్రీశాంత్‌, ఆర్పీ సింగ్‌లు మోయనున్నారు. తొలి టెస్టు ఈ నెల 26 నుంచి చెన్నైలో ప్రారంభమవనుండగా, రెండో టెస్టు ఏప్రిల్‌ 3 నుంచి అహ్మదాబాద్‌లో, మూడో టెస్టు 11 నుంచి కాన్పూర్‌లో జరగనున్నాయి. 

జట్టు వివరాలు: 
కుంబ్లే(కెప్టెన్‌), ధోనీ(వైస్‌ కెప్టెన్‌), సచిన్‌, సెహ్వాగ్‌, ద్రావిడ్‌, గంగూలీ, లక్ష్మణ్‌, యువరాజ్‌, పఠాన్‌, హర్భజన్‌, ఆర్పీ సింగ్‌, శ్రీశాంత్‌, మురళీ కార్తీక్‌, వసీం జాఫర్‌.

22న చెన్నై చేరనున్న జట్లు
చెన్నై: తొలి టెస్టులో ఆడేందుకు భారత్‌, ద క్షిణాఫ్రికా జట్లు శనివారం చెన్నై చేరనున్నాయి. ఆదివారం నుంచి ఇరుజట్లూ ప్రాక్టీస్‌ సెషన్‌లో పాల్గొంటాయి. దక్షిణాఫ్రికా ముంబయిలో మూడు రోజుల మ్యాచ్‌ ఆడాల్సి ఉంది. అయితే ఈ మ్యాచ్‌కు బదులుగా చెన్నైలోనే తమకు వామప్‌ మ్యాచ్‌ ఏర్పాటు చేయాల్సిందిగా దక్షిణాఫ్రికా బోర్డు కోరినా స్థానిక మ్యాచ్‌లతో అన్ని మైదానాలూ బిజీగా ఉండడంతో అది కుదరదని స్పష్టం చేసినట్లు తమిళనాడు క్రికెట్‌ అసోసియేషన్‌ తెలిపింది. ఇక మొదటి టెస్టుకు టికెట్ల విక్రయం ఆశాజనకంగా ఉందని అసోసియేషన్‌ కార్యదర్శి కాశీ విశ్వనాథన్‌ తెలిపారు. 
 
 
