హాకీ కోచ్‌ కార్వాల్హో రాజీనామా

ఈ సంవత్సరం ఆగస్టులో జరిగే బీజింగ్‌ ఒలింపిక్స్‌కు భారత హాకీ జట్టు అర్హత పొందలేకపోవడంతో జట్టు శిక్షకుడు జోకిమ్‌ కార్వాల్హో తన అనుబంధ సిబ్బందితో పాటు రాజీనామా చేశాడు. ఒలింపిక్స్‌కు ఇండియా అర్హత పొందలేకపోవడం ఎనభై సంవత్సరాలలో ఇదే మొదటిసారి. ఆదివారం శాంటియాగోలో ఒలింపిక్‌ అర్హత టోర్నమెంట్‌ ఫైనల్‌లో గ్రేట్‌ బ్రిటన్‌ చేతిలో ఇండియా 02తో ఓడిపోవడంతో, 'ఆశించిన ఫలితాన్ని ఇవ్వలేనందుకు' తాను తన పదవికి రాజీనామా చేస్తున్నానని కార్వాల్హో చెప్పాడు. '11 నెలల క్రితం నేను ఈ పదవీ బాధ్యతలు స్వీకరించినప్పుడు నేను సత్ఫలితాలను సాధించలేని పక్షంలో రాజీనామా చేయగలనని చెప్పాను. కనుక ఇప్పుడు నా మాట నిలుపుకుంటున్నాను. అవును. మరి ఏ ఇతర భారతీయుని వలె నేను నిరాశ చెందాను. బాధపడ్డాను. ఒలింపిక్స్‌కు అర్హత పొందలేనంత మాత్రాన భారత హాకీకి మార్గం మూసుకుపోయిందని అర్థం కాదు. ప్రపంచంలోని అగ్రశ్రేణి జట్లలో తిరిగి ఒకటి కావడానికై మనం తిరిగి అట్టడుగు స్థాయి నుంచి మొదలు పెట్టి కృషి సాగించాలి' అని కార్వాల్హో పేర్కొన్నాడు. తన రాజీనామా గురించి తాను భారత హాకీ సమాఖ్య (ఐహెచ్‌ఎఫ్‌) అధ్యక్షుడు కె.పి.ఎస్‌. గిల్‌తో ఇంకా మాట్లాడవలసి ఉందని చెప్పిన కార్వాల్హో తన నిర్ణయం తిరుగులేనిదని స్పష్టం చేశాడు.
 

