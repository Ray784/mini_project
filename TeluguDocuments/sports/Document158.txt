చాంపియన్స్‌ ట్రోఫీ ఒకే గ్రూప్‌లో భారత్‌,ఆసీస్‌,పాక్‌ 
ఈ ఏడాది ఇండియా, ఆస్ట్రేలియా జట్లు మరోసారి తలపడే అవకాశం లభించింది. సెప్టెంబర్‌లో పాకిస్థాన్‌లో నిర్వహించనున్న చాంపియన్స్‌ ట్రోఫీలో భారత్‌, పాకిస్థాన్‌, ఆస్ట్రేలియా జట్లు ఒకే గ్రూప్‌లో ఉన్నాయి. ఎనిమిది దేశాల జట్లను రెండు గ్రూపులుగా విభజించి పోటీలను నిర్వహిస్తారు. ప్రతి గ్రూప్‌లోని జట్లు రౌండ్‌రాబిన్‌ పద్ధతిలో మిగతా జట్లతో తలపడతాయి. గ్రూప్‌-ఎలో గత చాంపియన్‌, టాప్‌ సీడ్‌ ఆస్ట్రేలియా, ఇండియా, పాకిస్థాన్‌, వెస్టిండీస్‌లు తలపడనుండగా, గ్రూప్‌-బిలో చాంపియన్స్‌ ట్రోఫీ తొలి విజేత సౌతాఫ్రికా, న్యూజిలాండ్‌, శ్రీలంక, ఇంగ్లండ్‌ జట్లు తలపడతాయి. ప్రతి గ్రూప్‌లో తొలి రెండు స్థానాలలో నిలిచిన జట్లు సెమీఫైన ల్స్‌లో తలపడతాయి. ఈ టోర్నమెంట్‌లో ఐసిసి ర్యాంకింగ్‌ ప్రకారం తొలి ఎనిమిది స్థానాలలో ఉన్న జట్లు పాల్గొనేలా 2005లో ఐసిసి సభ్య దేశాల మధ్య ఒప్పందం కుదిరింది. టోర్నమెంట్‌ ప్రమాణాలు పెంపొందించేందుకు ఈనిర్ణయం తీసుకున్నారు. ఒప్పందం ప్రకారం మార్చి 12వ తేదీ నాటికి తొలి ఎనిమిది స్థానాలలో నిలిచిన జట్లను రెండు గ్రూపులుగా విభజించారు. టోర్నమెంట్‌ ఆరంభానికి ఆరు నెలలముందు ఉన్న ర్యాంకింగ్‌ ప్రకారం వన్డేలలో తొలి ఎనిమిది స్థానాలలో ఉన్న జట్లు అర్హత పొందుతాయి. ఈ మేరకు బంగ్లాదేశ్‌, ఐర్లాండ్‌, జింబాబ్వే జట్లు అర్హత చివరి మూడు స్థానాలలో నిలిచి అర్హత సాధించలేకపోయాయి. టోర్నమెంట్‌ షెడ్యూల్‌, పోటీలు నిర్వహించే స్టేడియంలను త్వరలో ప్రకటించనున్నట్టు ఐసిసి తెలిపింది.ఐసిసి ర్యాంకింగ్‌లో ఆస్ట్రేలియా అగ్రస్థానంలో కొనసాగు తుండగా దక్షిణాఫ్రికా రెండో స్థానంలో ఆసీస్‌ను వెన్నంటి వస్తున్నది. శుక్రవారం మిర్పూర్‌లో జరిగే మూడో వన్డేలో దక్షిణాఫ్రికా గెలిస్తే వన్డే ర్యాంకింగ్‌లో అగ్రస్థానానికి చేరు కుంటుంది. న్యూజిలాండ్‌ మూడో స్థానంలో ఉండగా 2002 టోర్నమెంట్‌లో శ్రీలంకతో కలిసి సంయుక్త విజేతగా నిలిచిన ఇండియా నాలుగో స్థానంలో ఉంది. మన దాయాదులు పాకిస్థాన్‌ ఐదో స్థానం, శ్రీలంక ఆరో స్ధానం, ఇంగ్లండ్‌ ఏడో స్ధానంలో ఉండగా వెస్టిండీస్‌ అందరికంటె చివరిస్థానంలో నిలిచింది. 2004లో వెస్టిండీస్‌ విజేతగా నిలిచి గత టోర్నమెంట్‌లో ఫైనల్లో ఓడిపోయింది. ఆ తరువాత ఆడపా దడపా రాణిస్తున్నా నిలకడ లేమితో ర్యాంకింగ్‌ మెరుగు పరచుకోలేకపోయింది. గ్రూప్‌-ఎ : ఆస్ట్రేలియా(1), ఇండియా(4), పాకిస్థాన్‌(5), వెస్టిండీస్‌(8).గ్రూప్‌-బి : దక్షిణాఫ్రికా(2), న్యూజిలాండ్‌(3), శ్రీలంక(6), ఇంగ్లండ్‌(7).గత విజేతలు 
1998 : దక్షిణాఫ్రికా. 
2000 : న్యూజిలాండ్‌. 
2002 : ఇండియా-శ్రీలంక. 
2004 : వెస్టిండీస్‌. 
2006 : ఆస్ట్రేలియా. 
 
