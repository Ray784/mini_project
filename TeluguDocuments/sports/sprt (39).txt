రెండోవిడత'లో కోటీశ్వరుడు హోప్స్‌ 
 మంగళవారం ముంబయిలో జరిగిన రెండో విడత ఐపిఎల్‌ వేలంలో ఆస్ట్రేలియా ఆల్‌రౌండర్‌ జేమ్స్‌ హోప్స్‌కు అత్యధికంగా 1.2 కోట్ల రూపాయల ధర పలికింది. ప్రీతి జింటా, నస్లీ వాడియాల అజమాయిషీలోని మొహాలీ జట్టుకు హోప్స్‌ ప్రాతినిధ్యం వహించనున్నాడు. దక్షిణాఫ్రికాకు చెందిన ఆష్వెల్‌ ప్రిన్స్‌ రెండో స్థానంలో నిలిచాడు. ఇటీవల స్వదేశంలో ముగిసిన ముక్కోణపు సిరీస్‌లో హోప్స్‌ చక్కగా రాణించడంతో అతనికి మంచి ధర పలికింది. రెండోవిడత వేలంలో కోటి రూపాయలకుపైగా ధర పలికిన ఏకైక ఆటగాడు హోప్స్‌. ప్రిన్స్‌కు 70 లక్షల ధర పలికింది. కాగా పాకిస్థాన్‌ ఆల్‌రౌండర్‌ మిస్బా ఉల్‌ హక్‌కు 50 లక్షలు, ఇంగ్లండ్‌ ఆల్‌రౌండర్‌ దిమిత్రి మస్కరెనాస్‌కు 40 లక్షల ధర పలికింది. ఐపిఎల్‌లో ప్రవేశించిన తొలి ఇంగ్లండ్‌ ఆటగాడు మస్కరెనాస్‌. ప్రిన్స్‌ను ముంబయి ఇండియన్స్‌, మిస్బాను బెంగుళూర్‌ రాయల్‌ చాలెంజర్స్‌, మస్కరెనాస్‌ను జైపూర్‌ జట్లు సొంతం చేసుకున్నాయి. రెండోవిడత వేలంలో 14మంది విదేశీ ఆటగాళ్ళతోపాటు 14మంది అండర్‌-19 క్రికెటర్లను వివిధ జట్లు కొనుగోలు చేశాయని తెలిపారు.రెండో విడత వేలంలో జైపూర్‌ జట్టు సౌతాఫ్రికా ఫాస్ట్‌బౌలర్‌ మార్న్‌ మార్కెల్‌ (24 లక్షలు), ఆస్ట్రేలియా ఆల్‌రౌండర్‌ షేన్‌ వాట్సన్‌ (50 లక్షలు), పాకిస్థాన్‌ ఫాస్ట్‌బౌలర్‌ సొహైల్‌ తన్వీర్‌ (40లక్షలు)లతోపాటు భారత అండర్‌-19 జట్టులోని తరువార్‌ కొహ్లి, రవీంద్ర జడేజాలను కొనుగోలు చేసింది. షారుక్‌ఖాన్‌ యాజమాన్యంలోని కోల్‌కతా నైట్‌ రైడర్స్‌ సల్మాన్‌భట్‌ (40 లక్షలు), మొహమ్మద్‌ హఫీజ్‌ (40 లక్షలు), అండర్‌-19కు చెందిన సిద్ధార్ధ్‌ కౌల్‌, ఇక్బాట్‌ అబ్దుల్లాలను కొనుగోలు చేసింది. మొహాలీ జట్టు జేమ్స్‌ హోప్స్‌,ల్యూక్‌ పామర్స్‌బాచ్‌ (20 లక్షలు), న్యూజిలాండ్‌కు చెందిన కీల్‌ మిల్స్‌ (60 లక్షలు), అండర్‌-19కు చెందిన తన్మయ్‌ శ్రీవాస్తవ, అజితేష్‌ అర్గల్‌లను కొనుగోలు చేసింది. ఢిల్లీ జట్టు టాస్మేనియా(ఆస్ట్రేలియా)కు చెందిన ఫాస్ట్‌ బౌలర్‌ బ్రెట్‌ గీవ్స్‌(20 లక్షలు)తోపాటు అండర్‌-19కు చెందిన ప్రదీప్‌ సంగ్వాన్‌ను కొనుగోలు చేసింది. బెంగుళూరు జట్టు న్యూజిలాండ్‌ బ్యాట్స్‌మెన్‌ రాస్‌ టేలర్‌ (40 లక్షలు), బంగ్లాదేశ్‌ స్పిన్నర్‌ అబ్దుర్‌ రజాక్‌ (20 లక్షలు)తోపాటు అండర్‌-19 వికెట్‌కీపర్‌ శ్రీవాస్తవ గోస్వామిలను కొనుగోలు చేసింది. ముంబయి ఇండియన్స్‌ జట్టు దక్షిణాఫ్రికాకు చెందిన ఆష్వెల్‌ ప్రిన్స్‌ (70 లక్షలు)తోపాటు అండర్‌-19కు చెందిన సౌరభ్‌ తివారి, మనీష్‌ పాండేలను జట్టులో చేర్చుకున్నది. చెన్నై సూపర్‌ కింగ్‌ జట్టు అండర్‌-19 జట్టులోని తమిళనాడు ఆటగాళ్లు నెపోలియన్‌ ఐన్‌స్టీన్‌, అభినవ్‌ ముకుంద్‌లతోపాటు విరజ్‌ కాడ్బె(విదర్బ)ను ఎంపిక చేసుకున్నది. 
