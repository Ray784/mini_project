సెంచరీ చేరువలో ఆంబ్రోస్‌
ఇక్కడ కివీస్‌తో జరుగుతున్న రెండో టెస్టులో ఇంగ్లండ్‌ మొదటి ఇన్నింగ్స్‌లో భారీ స్కోరుదిశగా దూసుకెళుతోంది. అంబ్రోస్‌తో కలసి కాలింగ్‌వుడ్‌ 155 పరుగుల భాగస్వామ్యాన్ని నెలకొల్పడంతో తొలిరోజు ఆట ముగిసేసరికి 5 వికెట్ల నష్టానికి 291 పరుగులు చేసింది. అంబ్రోస్‌ సెంచరీకి చేరువలో 97 పరుగులతో బ్యాటింగ్‌ చేస్తుండగా, కాలింగ్‌వుడ్‌ 48 పరుగులతో నాటౌట్‌గా నిలిచాడు. టీ విరామానికి ఇంగ్లండ్‌ 136 పరుగులకే ఐదు వికెట్లు కోల్పోయింది. ఈదశలో బ్యాటింగ్‌కు దిగిన అంబ్రోస్‌ చూడచక్కని షాట్లతో ఆకట్టుకున్నాడు. కివీస్‌ బౌలర్లను సమర్థవంతంగా ఎదుర్కొని స్కోరు బోర్డ్‌ను ముందుకు నడిపించాడు. మరో పక్క కాలింగ్‌వుడ్‌ తనదైన శైలిలో బ్యాటింగ్‌ చేయడంతో మొదటి రోజు ఆట ముగిసేసరికి మరో వికెట్‌ నష్టపోకుండా ఆరో వికెట్‌కు ఆబేధ్యమైన 155 పరుగులు జోడించి ఇంగ్లండ్‌ను పటిష్టస్థితికి చేర్చాడు. అంబ్రోస్‌ వచ్చీరాగానే గిలెస్పీపై ఎదురుదాడికి పూనుకున్నాడు. టీ విరామానికి ముందు గిలెస్పీ వేసిన ఓవర్లలో అంబ్రోస్‌ వరుసగా నాలుగు బౌండరీలు సంధించాడు. ఆస్ట్రేలియన్‌ సంతతికి చెందిన అంబ్రోస్‌ బౌలర్లకు ఏ మాత్రం అవకాశం ఇవ్వకుండా ఆత్మవిశ్వాసంతో బ్యాటింగ్‌ చేశాడు.అర్ధసెంచరీ పూర్తిచేసుకున్న అంబ్రోస్‌ సెంచరీకి చేరువలో 90 పరుగుల మీదవున్నప్పుడు ఫైన్‌లెగ్‌ బౌండరీ మీదుగా మిల్స్‌ బౌలింగ్‌లో సిక్సర్‌ కొట్టాడు. చివరి రెండు సెషన్లలో న్యూజిలాండ్‌ బౌలర్లు ఒక్క వికెట్‌ తీయలేక పోయారు. అంతకు ముందు టాస్‌ గెలిచిన కివీస్‌ కెప్టెన్‌ వెటోరి ఫీల్డ్‌ంగ్‌ ఎంచుకున్నాడు. పిచ్‌పై పచ్చిక అధిగంగా వుండడంతో బౌలింగ్‌కు అనుకూలిస్తుందని భావించి ఈ నిర్ణయం తీసుకున్నాడు. అయితే బౌలర్లు పరిస్థితులను సద్వినియోగం చేసుకోవడంలో విఫలమయ్యారు. దీంతో ఇంగ్లండ్‌ ఓపెనర్లు భోజనవిరామ సమయానికి వికెట్‌ నష్టపోకుండా 79 పరుగులు జోడించారు. విరామం తరువాత బ్యాటింగ్‌ కొనసాగించిన ఇంగ్లండ్‌కు వాగన్‌ రూపంలో ఎదురు దెబ్బతగిలింది. జాకబ్‌ఓరమ్‌ విసిరిన బంతిని బలంగా కొట్టేందుకు యత్నించి బౌల్డయ్యాడు. దాంతో ఇంగ్లండ్‌ 79 పరుగుల వద్ద మొదటి వికెట్‌ను కోల్పోయింది. తరువాతి ఓవర్లలో 44 పరుగులు చేసిన కుక్‌ను ఓరమ్‌ అవుట్‌ చేయడంతో ఇంగ్లండ్‌ మూడు పరుగుల వ్యవధిలో 82 పరుగుల వద్ద రెండో వికెట్‌ నష్టపోయింది. లంచ్‌ తరువాత కివీస్‌ పట్టు బిగించింది. ఓపెనర్ల నిష్క్రమణతో బ్యాటింగ్‌కు దిగిన స్ట్రాస్‌ 8 పరుగులు చేసి మిల్స్‌ బౌలింగ్‌లో సింక్లయిర్‌కు దొరికిపోయాడు. దీంతో ఇంగ్లండ్‌ 15 పరుగుల వ్యవధిలో మూడు ప్రధాన వికెట్లను కోల్పోయింది. ఆ వెనువెంటనే బెల్‌ వికెట్‌ కూడా మిల్స్‌కు దక్కే అవకాశాన్ని గిలెస్పీ చేజార్చాడు.బ్యాట్‌ అంచును తాకిన బంతి మిడ్‌వికెట్‌ దిశగా వెళ్లినప్పటికీ అతను అందుకోలేక పోయాడు.రెండుసార్లు బతికి పోయిన బెల్‌ 11ను మార్టిన్‌ పెవిలియన్‌కు పంపాడు. బ్యాట్‌ అంచును తాకి గాల్లోకి లేచిన బంతిని మెక్‌కుల్లమ్‌ కుడివైపుకు డైవ్‌చేసి వడిసి పట్టుకున్నాడు. మరికొద్దిసేపటికి 26 పరుగులు చేసిన పీటర్‌సన్‌ ఇచ్చిన క్యాచ్‌ను గిలెస్పీ జారవిడవడంతో బతికిపోయాడు. అయితే ఎంతో సేపు క్రీజ్‌లో నిలబడలేకపోయిన పీటర్‌సన్‌ 31 పరుగులు చేసి గిలెస్పీ బౌలింగ్‌లో బౌల్డయ్యాడు. దాంతో ఇంగ్లండ్‌ 55 పరుగుల తేడాతో ఐదు వికెట్లు నష్టపోయి కష్టాల్లో పడింది. జట్టును ఆదుకునే బాధ్యత భుజాన వేసుకున్న కాలింగ్‌వుడ్‌, అంబ్రోస్‌ నిలకడగా ఆడుతూ గట్టెక్కించారు.స్కోర్లు : ఇంగ్లండ్‌ తొలిఇన్నింగ్స్‌-కుక్‌ సి మెక్‌కుల్లమ్‌ బి ఓరమ్‌ 44, వాగన్‌ బి ఓరమ్‌ 32, స్ట్రాస్‌ సి సింక్లయిర్‌ బి మిల్స్‌ 8, పీటర్‌సన్‌ బి గిలెస్పీ 31, బెల్‌ సి మెక్‌కుల్లమ్‌ బి మార్టిన్‌ 11, కాలింగ్‌వుడ్‌ బ్యాటింగ్‌ 48, అంబ్రోస్‌ బ్యాటింగ్‌ 97.అదనం : 20, మొత్తం (90 ఓవర్లలో 5 వికెట్లకు) 291. 
  
