  నైట్‌ రైడర్స్‌ సమరభేరి 

నైట్‌రైడర్స్‌ పోరాటానికి సిద్దమయ్యారు... సమరశంకం పూరించారు... బాలీవుడ్‌ టాప్‌ హీరో షారూక్‌ఖాన్‌ ఫ్రాంచైజీ జట్టు నైట్‌ రైడర్స్‌ ఇండియన్‌ ప్రిమియర్‌ లీగ్‌ ప్రారంభకాకముందే గోదాలోకి దిగింది. దేశంలోని యువతను ఆకర్షించేలా ఈ పేరును ఎంచుకున్నట్లు షారుక్‌ఖాన్‌ తెలిపాడు. లోగో, మస్కట్‌లను మంగళవారం ఇక్కడ ఆవిష్కరించారు. మస్కట్‌కు బెంగాల్‌ టైగర్‌(హూగ్‌ లీ) పేరు పెట్టారు. అలాగే జట్టు కోసం గేయాన్ని రూపొందించారు. గేయాన్ని ఉషా ఉతుప్‌, బప్పిలహరితో పాటు పలువురు సింగర్లు స్వరపరిచారు. తాను అమితంగా అభిమానించే సౌరభ్‌ గంగూలీ నైట్‌రైడర్స్‌ జట్టుకు కెప్టెన్‌గా ఉండడం సంతోషంగా ఉందని షారుక్‌ఖాన్‌ అన్నాడు. ఈ కార్య్రకమంలో కెప్టెన్‌ గంగూలీ, కోచ్‌ బుచానన్‌తో పాటు బెంగాల్‌ క్రికెట్‌ సంఘం అధ్యక్షుడు ప్రసేన్‌ ముఖర్జీ, నటి జూహీచావ్లా, ఆమె భర్త జైమెహతా పాల్గొన్నారు. 

టికెట్ల సమస్య పరిష్కరించుకుంటాం... 
ఈడెన్‌ గార్డెన్స్‌లో ఐపీఎల్‌ మ్యాచ్‌లకు సంబంధించి టికెట్ల పంపిణీలో ఏర్పడ్డ వివాదాన్ని బెంగాల్‌ క్రికెట్‌ సంఘం(క్యాబ్‌)తో సానుకూలంగా పరిష్కరించుకుంటామని కోల్‌కతా ఫ్రాంచైజీ యజమాని షారూక్‌ ఖాన్‌ చెప్పారు. క్రికెట్‌ స్ఫూర్తితో క్యాబ్‌తో కూర్చొని సమస్యకు పరిష్కారం త్వరలోనే కనుక్కుంటామన్న ఆశాభావాన్ని వ్యక్తం చేశారు. స్టేడియంలోని 80 శాతం టికెట్లను ఫ్రాంచైజీ అట్టిపెట్టుకోవడం పట్ల క్యాబ్‌ అభ్యంతరం వ్యక్తం చేస్తోంది. క్యాబ్‌కు చాలా అనుబంధ క్లబ్‌లు ఉన్నాయని, వాటికి టికెట్లను కేటాయించడానికి మాకు ఇచ్చేవి ఏమూలకు చాలవని రాద్ధాంతం చేస్తోంది. 30 శాతానికి పెంచాలని కోరుతోంది. 
 

 
