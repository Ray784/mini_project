
చెన్నై టెస్ట్‌కు ధోని, హర్భజన్‌ అనుమానమే

ప్రోటియాస్‌తో ఆడే భారత జట్టు ఎంపిక
దక్షిణాఫ్రికా (ప్రోటియాస్‌)తో చెన్నైలో ఈ నెల 26 నుంచి జరిగే మొదటి క్రికెట్‌ టెస్ట్‌ కోసం జాతీయ సెలక్టర్లు 14 మంది సభ్యుల జట్టును సోమవారం ఎంపిక చేసింది. భారత క్రీడాకారులు కొందరు గాయాలతో బాధపడుతుండడంతో సెలక్టర్లు టెస్ట్‌లో ఆడే జట్టుకు ఎప్పటికన్నా ఎక్కువ మందిని ఎంపిక చేశారు. వారిలో కూడా కీలకమైన ఇద్దరు క్రీడాకారులు వికెట్‌కీపర్‌ మహేంద్ర సింగ్‌ ధోని, ఆఫ్‌ స్పిన్నర్‌ హర్భజన్‌ సింగ్‌ ఆడడం అనుమానాస్పదమే. భారత క్రికెట్‌ కంట్రోల్‌ బోర్డు (బిసిసిఐ) కార్యదర్శి నిరంజన్‌ షా మొదటి రెండు టెస్ట్‌లకు జట్టు సభ్యుల పేర్లను సోమవారం ప్రకటిస్తూ, టెస్ట్‌ సీరీస్‌ ప్రారంభం కావడానికి ముందు ఫిట్‌నెస్‌ పరీక్షకు హాజరు కావలసిందిగా వైస్‌ కెప్టెన్‌ మహేంద్ర సింగ్‌ ధోనిని, ఆఫ్‌ స్పిన్నర్‌ హర్భజన్‌ సింగ్‌ను బిసిసిఐ ఆదేశించినట్లు తెలియజేశారు. ఆస్ట్రేలియా పర్యటనలో భారత హీరోగా ఆవిర్భవించిన టీనేజ్‌ ఫాస్ట్‌ బౌలర్‌ ఇశాంత్‌ శర్మ ఎడమ కాలి వేలి గాయం నుంచి ఇంకా కోలుకోనందున మొదటి టెస్ట్‌లో ఆడే అవకాశం లేదని తేల్చారు. ధోని, హర్భజన్‌ 'అన్‌ఫిట్‌’ అని తేలితే వారి బదులు దినేష్‌ కార్తీక్‌, పీయూష్‌ చావ్లాలకు జట్టులో స్థానం కల్పిస్తారని నిరంజన్‌ షా తెలిపారు. కాగా, జట్టు ఫిజియోగా విరమించుకుంటున్న జాన్‌ గ్లోస్టర్‌ భారత క్రీడాకారుల ఫిట్‌నెస్‌పై బిసిసిఐకి సమర్పించిన నివేదికలో ఆస్ట్రేలియాలో పర్యటనించిన కొందరు క్రీడాకారులు, ప్రధానంగా మీడియం పేసర్‌లు గాయాలు, తీవ్ర మానసిక ఒత్తిడితో బాధపడుతున్నట్లు తెలియజేశారు. 'మేము ఆ ఇద్దరు క్రీడాకారులను ఈ నెల 21న బెంగుళూరులోని నేషనల్‌ క్రికెట్‌ అకాడమీ (ఎన్‌సిఎ)లో ఫిట్‌నెస్‌ పరీక్షకు హాజరు కావాలని కోరాం. వారి నివేదికను పరిశీలించిన తరువాత వారిని మొదటి టెస్ట్‌కు జట్టులో చేర్చుకొనడంపై నిర్ణయించగలం’ అని నిరంజన్‌ షా తెలిపారు. అయితే, ఎడమ తొడ కండరం నొప్పికి గురైన హర్భజన్‌ ముందు నిర్ణయించిన ప్రకారం ఆదివారం ఫిట్‌నెస్‌ పరీక్షకు ఎందుకు హాజరు కాలేదన్న ప్రశ్నకు సమాధానం ఇవ్వడానికి షా నిరాకరించారు. డాక్టర్‌ సలహాకు అనుగుణంగానే ఇశాంత్‌ను ఎంపిక చేయలేదని షా చెప్పారు. ఆస్ట్రేలియన్‌ పర్యటనలో ఎడమ కాలి వేలికి తగిలిన గాయం నుంచి కోలుకోవడానికి ఇశాంత్‌కు మరింత విశ్రాంతి అవసరమని డాక్టర్‌ సూచించినట్లు ఆయన తెలిపారు. 'అతను ఏప్రిల్‌ 3 నుంచి అహ్మదాబాద్‌లో జరిగే రెండవ టెస్ట్‌కు అందుబాటులో ఉండవచ్చు’ అని షా సూచించారు. మరొక ప్రశ్నకు షా సమాధానం ఇస్తూ, భుజం గాయానికి చికిత్స పొందుతున్న జహీర్‌ ఖాన్‌ అసలు దక్షిణాఫ్రికా సీరీస్‌లో ఆడే అవకాశం లేదని స్పష్టం చేశారు. కాగా, ఆస్ట్రేలియాలో పేలవంగా ఆడినప్పటికీ ముంబాయి ఓపెనర్‌ వాసిమ్‌ జాఫర్‌ను తిరిగి జట్టులో స్థానం కల్పించారు. కేరళ పేసర్‌ ఎస్‌. శ్రీశాంత్‌ తిరిగి జట్టులో స్థానం పొందాడు. ఊహించినట్లుగానే సెలక్టర్లు మూడవ స్పిన్నర్‌గా మురళీ కార్తీక్‌ను ఎంపిక చేశారు. ఆస్ట్రేలియాలో పర్యటించిన జట్టులో సభ్యులైన యువ మీడియం పేసర్లు పంకజ్‌ సింగ్‌ (రాజస్థాన్‌), విక్రమ్‌ సింగ్‌ (మధ్య ప్రదేశ్‌) బదులు వారిద్దరు జట్టులోకి వచ్చారు. ఇటీవలి పర్యటనలో తమ సత్తా మేరకు ఆడలేకపోయిన ఇద్దరు కీలక క్రీడాకారులు యువరాజ్‌ సింగ్‌, వీరేంద్ర సెహ్వాగ్‌ కూడా జట్టులో కొనసాగుతున్నారు. యువరాజ్‌ ఆస్ట్రేలియా పర్యటనలో చివర్లో గణనీయమైన స్కోర్లు చేయనారంభించగా, సిబి సీరీస్‌లో ఐదుగురు బౌలర్లను ఆడించాలనే జట్టు వ్యూహం కారణంగా సెహ్వాగ్‌కు లభించిన అవకాశాలు తక్కువే. 

జట్టు సభ్యుల పేర్లు: అనిల్‌ కుంబ్లె (కెప్టెన్‌), మహేంద్ర సింగ్‌ ధోని (వికెట్‌కీపర్‌, వైస్‌ కెప్టెన్‌), వాసిమ్‌ జాఫర్‌, సచిన్‌ టెండూల్కర్‌, రాహుల్‌ ద్రావిడ్‌, సౌరవ్‌ గంగూలి, వివిఎస్‌ లక్ష్మణ్‌, వీరేంద్ర సెహ్వాగ్‌, యువరాజ్‌ సింగ్‌, హర్భజన్‌ సింగ్‌, ఇర్ఫన్‌ పఠాన్‌, ఆర్‌పి సింగ్‌, ఎస్‌ శ్రీశాంత్‌, మురళీ కార్తీక్‌
