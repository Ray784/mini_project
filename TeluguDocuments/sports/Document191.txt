పాక్‌ పర్యటనపై ఈ వారంలో తుది నిర్ణయం

పాకిస్తాన్‌ పర్యటన చేయాలా వద్దా అన్న విషయమై క్రికెట్‌ ఆస్ట్రేలియా (సి.ఎ.) ఈ వారాంతంలోగా నిర్ణయం తీసుకోనుంది. సి.ఎ. చైర్మన్‌ క్రీగ్‌ ఒ కానర్‌, పాకిస్తాన్‌ క్రికెట్‌ బోర్డు (పి.సి.బి.) చైర్మన్‌ నసీమ్‌ అష్రాఫ్‌, పర్యటనకు సంబంధించి ఈ వారంలోనే టెలిఫోన్‌లో చర్చించనున్నారు. పాకిస్తాన్‌లో పర్యటించడం క్షేమదాయకం కాదని ఆస్ట్రేలియన్‌ క్రికెటర్లు ఆందోళన వ్యక్తం చేయడం తెలిసిందే. పాకిస్తాన్‌లో ప్రతిపక్ష నాయకురాలు బెనజీర్‌ భుట్టో హత్య, అనంతరం ఎన్నికల సందర్భంగా హింస, అనంతరం బాంబుపేలుళ్ళ పర్యవసానంగా అక్కడకు వెళ్లడానికి ఆస్ట్రేలియన్‌ ఆటగాళ్ళు వెనకంజ వేస్తున్నారు. 

  ఫోన్‌లో సంప్రదింపుల అనంతరం పరిస్థితిని అంచనా వేయవలసి ఉంటుందని సి.ఎ. ప్రతినిధి పీటర్‌ యంగ్‌, సోమవారంనాడు ఆస్ట్రేలియన్‌ అసోసియేటెడ్‌ ప్రెస్‌కు చెప్పారు. కాగా, సి.ఎ. అధికారులు కిందటివారమే ప్రభుత్వ అధికారులను కలిసి, పాకిస్తాన్‌లో పరిస్థితి గురించి చర్చించారు. పాకిస్తాన్‌లో భద్రతపై అంచనా వేయడానికి ఆ దేశానికి తమ ప్రతినిధి ఒకరిని పంపాలని ముందుగా నిర్ణయించిన ఆస్ట్రేలియన్‌ క్రికెటర్స్‌ అసోసియేషన్‌ (ఎ.సి.ఎ.), ఆ తరువాత అది కూడా క్షేమదాయకం కాదని భావించి, తన నిర్ణయాన్ని ఉపసంహరించుకున్న విషయం తెలిసిందే. మార్చి 29వ తేదీనుంచి ప్రారంభం కావలసిన ఆస్ట్రేలియా జట్టు పాకిస్తాన్‌ పర్యటనను భద్రతా కారణాల దృష్ట్యా ఇప్పటికే ఒక నెల రోజులకు తగ్గించిన విషయం తెలిసిందే. కాగా, తమ దేశానికి వచ్చే ఆస్ట్రేలియన్‌ జట్టుకు ఎటువంటి ముప్పు ఉండబోదని పి.సి.బి. చెబుతోంది. పోనీ అటు ఆస్ట్రేలియాలోను, ఇటు పాకిస్తాన్‌లోను కాకుండా తటస్థ దేశంలో ఆడడానికి పాకిస్తాన్‌ ససేమిటా అంటోంది. మొత్తంమీద ఈ వారాంతానికి ఆస్ట్రేలియా తుది నిర్ణయం ఏమిటన్నది తెలుస్తుంది.
 

