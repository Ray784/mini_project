అంబర్‌ చెస్‌ టోర్నమెంట్‌లో ఆనంద్‌ సంయుక్త ఆధిక్యం

నైస్‌లో జరుగుతున్న 17వ మెలోడీ అంబర్‌ చెస్‌ టోర్నమెంట్‌లో సోమవారం రెండవ రౌండ్‌లో ప్రపంచ చాంపియన్‌ విశ్వనాథన్‌ ఆనంద్‌ అజర్‌బైజాన్‌కు చెందిన షఖ్రియార్‌ మామెదియరోవ్‌పై గెలిచాడు. ఇది ఆనంద్‌కు వరుసగా రెండవ రాపిడ్‌ గేమ్‌ గెలుపు. నల్ల పావులతో ఆడిన ఆనంద్‌ తన ప్రత్యర్థి మామెదియరోవ్‌పై 1.50.5 స్కోరుతో గెలుపొందాడు. అంతకుముందు మామెదియరోవ్‌తో ఆనంద్‌ ఆడిన బ్లైండ్‌ఫోల్డ్‌ గేమ్‌ డ్రా అయింది. ఈ టోర్నమెంట్‌లో ఇంకా తొమ్మిది రౌండ్లు జరగవలసి ఉండగా ఆనంద్‌ ఆర్మేనియాకు చెందిన లెవన్‌ అరోనియన్‌తో సంయుక్తంగా అగ్ర స్థానం పొందాడు. ఆనంద్‌, అరోనియన్‌ నల్ల పావులతో రెండు విజయాల అనంతరం చెరి రెండు పాయింట్లు సంపాదించారు. మాగ్నస్‌ కార్ల్‌సన్‌ (నార్వే), వెసెలిన్‌ టొపలోవ్‌ (బల్గేరియా), వాసిలీ ఇవాన్‌చుక్‌ (యుక్రేనియన్‌) తలా ఒకటిన్నర పాయింట్లతో రెండవ స్థఆనంలో ఉన్నారు. కాగా, రెండు (డబుల్‌) రౌండ్ల అనంతరం ఆనంద్‌, అరోనియన్‌, ఇవాన్‌చుక్‌ ఒక్కొక్కరు మూడు పాయింట్లతో అగ్ర స్థానంలో ఉన్నారు. ఆనంద్‌ రాపిడ్‌ విభాగంలో రెండు పాయింట్లు, బ్లైండ్‌ఫోల్డ్‌ విభాగంలో ఒక పాయింటు పొందాడు.
