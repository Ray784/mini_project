కామన్‌వెల్త్‌ గేమ్‌ను 'విశిష్టంగా' నిర్వహిస్తాం: మణిశంకర్‌

కామన్‌వెల్త్‌ క్రీడోత్సవాలను దేశంలో విశిష్ట రీతిలో నిర్వహించగలమని ప్రభుత్వం గురువారం పార్లమెంట్‌కు హామీ ఇచ్చింది. వివాదాస్పదంగా మారిన ఈ క్రీడోత్సవాలకు సంబంధించిన సన్నాహాలను గడువులోగా పూర్తి చేయనున్నట్లు ప్రభుత్వం ప్రకటించింది. కేంద్ర యువజన వ్యవహారాలు, క్రీడల శాఖ మంత్రి మణిశంకర్‌ అయ్యర్‌ రాజ్యసభలో ఒక ప్రశ్నకు సమాధానం ఇస్తూ, విశిష్టమైన కామన్‌వెల్త్‌ గేమ్స్‌ను దేశానికి, ప్రపంచానికి అందించగలమని హామీ ఇస్తున్నాను. అత్యద్భుత రీతిలో క్రీడోత్సవాల నిర్వహణకు సన్నాహాలు చేస్తున్నాం అని చెప్పారు. ఇంకా మిగిలి ఉన్న సమస్యలను పరిష్కరించేందుకు ప్రయత్నిస్తున్నామని, నిర్ణీత గడువులోగా అన్ని సన్నాహాలు పూర్తి చేయగలమని మంత్రి తెలిపారు. సరైన రీతిలో క్రీడోత్సవాలను నిర్వహించడం మా కర్తవ్యం. అందుకు మేము కట్టుబడి ఉన్నాం. పకడ్బందీ ప్రణాళికను అనుసరించడం, సకాలంలో సన్నాహాలు పూర్తి చేయడం ఆవశ్యకమని ప్రభుత్వానికి తెలుసు అని అయ్యర్‌ చెప్పారు. అనేక కోట్ల రూపాయలు ఖర్చయ్యే ఈ క్రీడోత్సవాల వల్ల జాతీయ రాజధానికి మాత్రమే ప్రయోజనం కలుగుతుందన్న జనతా దళ్‌ (యు) నాయకుడు శరద్‌ యాదవ్‌ వాదనను ప్రస్తావించగా, రాజధానిలో వీటిని నిర్వహించాలన్నది విధానపరమైన నిర్ణయమని మంత్రి వివరించారు. క్రీడోత్సవాల నుంచి దేశం మొత్తం లబ్ధి పొందాలన్న అభిప్రాయంతో నేను ఏకీభవిస్తాను. అయితే, ఇది విధానపరమైన నిర్ణయం. ప్రాజెక్టు వ్యయం రూ. 64 వేల కోట్లు. ఇది కాకుండా మెట్రో రైలు ప్రాజెక్టును దీనిలో చేరుస్తున్నందుకు అదనంగా రూ. 20 వేల కోట్లు ఖర్చు కాగలవు అని అయ్యర్‌ తెలిపారు. గేమ్స్‌ విలేజ్‌ వల్ల యమునా నదికి వాటిల్లిన నష్టం గురించిన ప్రశ్నకు మంత్రి సమాధానం ఇస్తూ, ఈ విషయం ఢిల్లీ కోర్టులో పెండింగ్‌లో ఉందని, దీనిపై కోర్టు ఆదేశానికి ప్రభుత్వం కట్టుబడి ఉంటుందని చెప్పారు. 80 సంవత్సరాలలో మొదటి సారిగా బీజింగ్‌ ఒలింపిక్స్‌కు ఇండియా అర్హత పొందలేకపోయిన దృష్ట్యా, హాకీ జట్టు సభ్యులలో అధిక సంఖ్యాకులకు నెలవు అయిన ఒరిస్సాలోని సుందర్‌గఢ్‌ జిల్లాలో ఈ క్రీడ అభివృద్ధికి ఏ చర్యలు తీసుకుంటున్నారని బిజూ జనతా దళ్‌ (బిజెడి) సభ్యుడు బి.జె. పాండా మంత్రిని అడిగారు. అక్కడ ఈ క్రీడాభివృద్ధికి అత్యధిక ప్రాధాన్యం ఇవ్వగలం అని మణిశంకర్‌ అయ్యర్‌ సభకు హామీ ఇచ్చారు.
 

