ఐసిసి చాంపియన్స్‌ ట్రోఫీ టోర్నీకి ఒకే గ్రూపులో ఆసీస్‌, భారత్‌, పాక్‌

ఐసిసి చాంపియన్స్‌ ట్రోఫీ క్రికెట్‌ టోర్నమెంట్‌లో వర్తమాన చాంపియన్‌ ఆస్ట్రేలియా, ఇండియా, పాకిస్థాన్‌లను ఒకే గ్రూపులో చేర్చారు. ఈ టోర్నమెంట్‌ పాకిస్థాన్‌లో ఈ సంవత్సరం సెప్టెంబర్‌లో జరగనున్నది. గ్రూప్‌ ఎలో టాప్‌ సీడ్‌ ఆస్ట్రేలియా, ఇండియా, పాకిస్థాన్‌, వెస్టిండీస్‌ ఉండగా గ్రూప్‌ బి దక్షిణాఫ్రికా, న్యూజిలాండ్‌, శ్రీలంక, ఇంగ్లండ్‌లతో కూడుకుని ఉన్నది. మార్చి 12 నాటికి అంతర్జాతీయ క్రికెట్‌ మండలి (ఐసిసి) ఒడిఐ చాంపియన్‌షిప్‌ పట్టికలోని జట్ల ర్యాంకింగ్‌ల ప్రాతిపదికగా ఈ గ్రూపులను ఐసిసి గురువారం నిర్థారించింది. ఈ టోర్నమెంట్‌ కోసం సీడింగ్‌ల నిర్థారణకు మార్చి 12ను ప్రాతిపదిక తేదీగా ఐసిసి నిర్ణయించింది. ఎనిమిది జట్లను నాలుగేసి జట్లు ఉండే రెండు గ్రూపులుగా విభజించారు. అవి రౌండ్‌ రాబిన్‌ పద్ధతిలో మ్యాచ్‌లు ఆడతాయి. ఒక్కొక్క గ్రూప్‌లో మొదటి రెండు స్థానాలు పొందిన జట్లు సెమీఫైనల్స్‌కు పురోగమిస్తాయి. ఈ మ్యాచ్‌ల విజేతలు ఫైనల్‌లో తలపడతాయి. టోర్నమెంట్‌లో పూర్తి పోటీల కార్యక్రమాన్ని, వేదికలకు సంబంధించిన సమాచారాన్ని తదుపరి ప్రకటిస్తారు. ఐసిసి అంతర్జాతీయ అభివృద్ధి (ఐడిఐ) బోర్డు 2005 సెప్టెంబర్‌లో జరిపిన సమావేశంలో 2008 టోర్నమెంట్‌లో ఐసిసి ఒడిఐ చాంపియన్‌షిప్‌ పట్టికలోని మొదటి ఎనిమిది జట్లు పాల్గొనాలని నిర్ణయించింది. టోర్నమెంట్‌ ప్రారంభం కావడానికి సరిగ్గా ఆరు నెలల ముందు ఈ పట్టికలోని వివిధ దేశాల స్థానాలను పరిగణనలోకి తీసుకోవాలని ఐడిఐ బోర్డు నిర్ణయించింది. రెండు గ్రూపులలోని సభ్య దేశాల పేర్లు 

గ్రూప్‌ ఎ:ఆస్ట్రేలియా (1), ఇండియా (4), పాకిస్థాన్‌ (5), వెస్టిండీస్‌ (8) 

గ్రూప్‌ బి: దక్షిణాఫ్రికా (2), న్యూజిలాండ్‌ (3), శ్రీలంక (6), ఇంగ్లండ్‌ (7) 

ఐపిఎల్‌ మ్యాచ్‌లలో ఆడేందుకు ఆస్ట్రేలియన్ల తహతహ 

పాకిస్తాన్‌ పర్యటన వాయిదా పడడంతో, ఇండియన్‌ ప్రీమియర్‌ లీగ్‌ (ఐ.పి.ఎల్‌.) నిర్వహించే ట్వంటీ 20 మ్యాచ్‌లో ఆడడానికి అవకాశం లభిస్తుందని ఆస్ట్రేలియా క్రికెటర్లు ఆసక్తిగా ఎదురు చూస్తున్నారు. ఆస్ట్రేలియాకు చెందిన ప్రముఖ ఆటగాళ్ళలో చాలామంది ఐ.పి.ఎల్‌. కాంట్రాక్టులపై సంతకాలు చేశారు. ఒకవేళ పాకిస్తాన్‌ పర్యటన కొనసాగి ఉంటే వచ్చే నెలనుంచి ప్రారంభం కాబోతున్న ప్రారంభ సిరీస్‌లో వారు పాల్గొనే అవకాశం ఉండేది కాదు. ఈవారంలో లాహోర్‌తో పాటు, పలు బాంబు పేలుళ్ళు జరగడంతో పాకిస్తాన్‌లో పర్యటన ఇప్పుడు క్షేమకరం కాదని భావించిన ఆస్ట్రేలియా, ఈ నెలలో జరగవలసిన పాకిస్తాన్‌ పర్యటననువాయిదా వేసిన విషయం తెలిసిందే. 

అయితే ఐ.పి.ఎల్‌.లో ఆస్ట్రేలియా ఆటగాళ్ళు ఆడే విషయమై క్రికెట్‌ ఆస్ట్రేలియా (సి.ఎ.) ఇంతవరకు తుది నిర్ణయం తీసుకోలేదు. అయితే అందుకు అనుమతించాలని జాతీయ ఆటగాళ్ళ యూనియన్‌ కోరుతోంది. ఐ.పి.ఎల్‌.లో ఆడడానికి ఎటువంటి సమస్య ఉండకపోవచ్చు అని ఆస్ట్రేలియన్‌ క్రికెటర్స్‌ అసోసియేషన్‌ ఛీఫ్‌ ఎగ్జిక్యూటివ్‌ పాల్‌ మార్ష్‌ గురువారం విలేఖరులతో అన్నారు. ఐ.పి.ఎల్‌. మ్యాచ్‌లో ఆస్ట్రేలియన్‌ క్రికెటర్లు ఆడకుండా ఉండడానికి కారణాలేమీ కనబడడం లేదు అని ఆయన వ్యాఖ్యానించారు. అయితే మొత్తం టోర్నమెంట్‌లో ఆడడానికి ఆస్ట్రేలియన్‌ ఆటగాళ్ళకు అవకాశం ఉండకపోవచ్చు. ఎందుకంటే వారు మేలో వెస్ట్‌ఇండీస్‌ పర్యటనలో పాల్గొనవలసి ఉంటుంది. అయితే ఈ మ్యాచ్‌ మాత్రం చక్కటి సన్నాహక మ్యాచ్‌గా బాగా ఉపయోగపడుతుందని ఫాస్ట్‌ బౌలర్‌ బ్రెట్‌లీ అన్నారు. కాగా, 44 రోజుల లీగ్‌ మ్యాచ్‌ ఏప్రిల్‌ 18వ తేదీన ప్రారంభం అవుతుంది. క్రికెట్‌ ఆట అలా నిరంతరం ఆడుతూ ఉంటే చాలా బావుంటుంది అని లీ అన్నాడు.
 

