 భారత క్రీడలకు సంతాపదినం: అయ్యర్‌

'భారత క్రీడారంగంలో ఇది సంతాప దినం'. బీజింగ్‌ ఒలింపిక్స్‌కు అర్హత పొందడంలో భారత హాకీ జట్టు వైఫల్యంపై సోమవారం ఢిల్లీలో కేంద్ర క్రీడల శాఖ మంత్రి మణి శంకర్‌ అయ్యర్‌ చేసిన వ్యాఖ్య ఇది. 'ఇది ఘోర వైఫల్యం' అని వ్యాకులపాటుతో మణిశంకర్‌ అయ్యర్‌ సోమవారం మధ్యాహ్నం మీడియా సిబ్బందితో అన్నారు. 'మరి ఏ భారతీయుని వలె నా హృదయం ఛిద్రమైంది' అని ఆయన చెప్పారు. 'ఒలింపిక్స్‌లో భారత హాకీ జట్టు సాధించిన విజయాల గురించి నా బాల్యం నుంచి వింటున్నాను. మనం ఎనిమిది సార్లు స్వర్ణాలు గెలిచాం. 1936 ఒలింపిక్స్‌లో మన క్రీడాకారులు హిట్లర్‌ను ఏవిధంగా దిగ్భ్రాంతికి గురి చేశారో నేను విన్నాను, చదివాను' అని అయ్యర్‌ తెలిపారు. 'సమాఖ్యలకు మేము (ప్రభుత్వం) అక్కరలేనప్పుడు మేము ఏమి చేయగలం. వారు తమ స్వతంత్ర ప్రతిపత్తిని ఎటువంటి పరిస్థితులలోనూ కాపాడుకొంటుంటారు' అని ఆయన అన్నారు. ప్రతిష్ఠాత్మకమైన పంచాయత్‌ యువ క్రీడ ఔర్‌ ఖేల్‌ అభియాన్‌ (పివైకెకెఎ పైక్కా) పథకాన్ని ఆవిష్కరించిన మంత్రి తాను ఈ సందర్భంగా ఉత్సవం చేసుకోవాలనుకున్నానని, కాని 'విధి రాత మరొక విధంగా ఉంది. అది నా పట్ల, దేశంలోని క్రీడాభిమానుల పట్ల క్రూరంగా వ్యవహరించింది' అని వ్యాఖ్యానించారు. 'ఈ పథకం 'పైక్కా' భారత క్రీడా చరిత్రలో చెరగని ముద్ర వంటిది. దేశ జనాభాలో నిరుపేద వర్గాలలో అత్యధిక సంఖ్యాకులు దీని పరిధిలోకి వస్తారు' అని మంత్రి చెప్పారు. అయితే, 'క్రీడాభిమానులు విషాద స్థితిలో ఉన్న' రోజు ఇది ఆవిష్కృతమైందని ఆయన అన్నారు. కాగా, భారత హాకీ సమాఖ్య (ఐహెచ్‌ఎఫ్‌)పై తీవ్రమైన చర్య ఏదీ తీసుకొనే ప్రసక్తి లేదని మంత్రి స్పష్టం చేశారు. 'మేము రాజ్యాంగానికి బద్ధులమై ఉండాలి కనుక అటువంటి చర్య తీసుకునే అవకాశం లేదు' అని అయ్యర్‌ చెప్పారు. 'హాకీ జట్టు ఆట తీరుపై గాని, ఐహెచ్‌ఎఫ్‌ పని తీరుపై గాని నేను వ్యాఖ్యానించబోను. ఎందుకంటే స్వతంత్ర ప్రతిపత్తి నిబంధన ఫెడరేషన్‌లకు అత్యంత ప్రియమైనది' అని ఆయన పేర్కొన్నారు. సమాఖ్యలను జవాబుదారీతనంతో వ్యవహరించేట్లు చేయలేనప్పుడు వాటిపై ప్రభుత్వం ఎందుకు అంతలేసి మొత్తాలు ఖర్చు చేస్తున్నదన్న ప్రశ్నకు అయ్యర్‌ సమాధానమిస్తూ, 'వాటి స్వతంత్ర ప్రతిపత్తిని దెబ్బ తీయలేం. అంతర్జాతీయ ఒలింపిక్‌ కమిటీ (ఐఒసి) చార్టర్‌ గురించి భారత ఒలింపిక్‌ సంఘం (ఐఒఎ) మాకు చెబుతూ ఉంటుంది. మేము దానిని పాటిస్తున్నాం' అని చెప్పారు. 'సమాఖ్యే చర్య తీసుకోవలసి ఉంటుంది' అని మంత్రి స్పష్టం చేశారు. హాకీ జట్టు వైఫల్యానికి క్రికెట్‌ను వెనుకకు నెట్టవద్దని ఆయన మీడియాను కోరారు. 'క్రికెట్‌ జట్టు విజయాల కారణంగా ఆ ఆటకు ప్రాముఖ్యం వచ్చింది. బిసిసిఐ స్వావలంబన గల సంస్థ. వారు ప్రభుత్వ నిధులను అడగరు' అని మణిశంకర్‌ అయ్యర్‌ చెప్పారు.
 

 
 
 

 
 
 
 
 
