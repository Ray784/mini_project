చీలీ టోర్నీలో అంపైరింగ్‌ అధ్వాన్నం: కోచ్‌

ఒలింపిక్‌ అర్హత పోటీలకు భారత హాకీ జట్టు తగినంతగా సిద్ధం కాలేదనే వాదనను జట్టు శిక్షకుడు జోకిమ్‌ కార్వాల్హో ఖండించాడు. అర్హత టోర్నమెంట్‌ ఫైనల్‌లో బ్రిటన్‌ చేతిలో ఓటమికి అంపైరింగ్‌ తప్పిదాలు కారణమని కోచ్‌ పేర్కొన్నాడు. బ్రిటన్‌ చేతిలో ఓటమితో భారత జట్టు బీజింగ్‌ ఒలింపిక్స్‌కు అర్హత పొందలేకపోయిన విషయం విదితమే. చిలీ రాజధాని శాంటియాగోలో బ్రిటన్‌ చేతిలో దారుణ పరాజయం అనంతరం భారత హాకీ జట్టు శిక్షకునితో కలసి బుధవారం తెల్లవారు జామున స్వదేశానికి తిరిగి వచ్చింది. ఓటమికి నైతిక బాధ్యత వహిస్తూ రాజీనామా పత్రాలను ఇప్పటికే భారత హాకీ సమాఖ్య (ఐహెచ్‌ఎఫ్‌)కు పంపిన కార్వాల్హో ముంబాయి ఛత్రపతి శివాజీ అంతర్జాతీయ విమానాశ్రయంలో మీడియాతో మాట్లాడుతూ, జట్టులో ప్రతిభావంతులకు కొదవ లేదని, కాని టోర్నమెంట్‌లో కీలక సమయాలలో వారు విఫలురయ్యారని చెప్పారు. 'టోర్నమెంట్‌కు సరైన రీతిలో సన్నద్ధమయ్యారు. జట్టులో మెరికల వంటివారు ఉన్నారు. నేను కుంటి సాకులు చెప్పను. కాని మన సత్తాకు తగిన విధంగా ఆడలేదు. అందుకే ఫైనల్‌లో ఓడిపోయాం' అని కార్వాల్హో పేర్కొన్నాడు. మొత్తం టోర్నమెంట్‌లో అంపైరింగ్‌ నాసిరకంగా ఉందంటూ కార్వాల్హో విరుచుకుపడ్డాడు. తాను ఈ విషయం ఐహెచ్‌ఎఫ్‌ దృష్టికి తీసుకువెళతానని కోచ్‌ చెప్పాడు. 'మేము గ్రేట్‌ బ్రిటన్‌తో పది మంది క్రీడాకారులతో 25 నిమిషాల సేపు ఆడాం. మాకు అనవసరంగా కార్డులు చూపారు. అంతే కాదు. ఇతర భారత క్రీడాకారులను కూడా అంపైర్లు మందలించారు. వారు లేఖలు ఇచ్చి, మ్యాచ్‌ల అనంతరం రాత్రి 11 గంటలకు హోటల్‌ రూమ్‌లలో నుంచి క్రీడాకారులను పిలిపించి గంటకు పైగా వేచి ఉండేట్లు చేశారు' అని కార్వాల్హో తెలియజేశాడు. తన రాజీనామాను పునఃపరిశీలించుకునే అవకాశం ఉందా అనే ప్రశ్నకు కార్వాల్హో సమాధానం ఇస్తూ, 'నేను నా రాజీనామా సమర్పించాను. సమాఖ్య ఏమి నిర్ణయిస్తుందో వేచి చూడవలసి ఉంటుంది. నేను సమాఖ్య అధ్యక్షుడు కె.పి.ఎస్‌. గిల్‌తో ఇంకా మాట్లాడలేదు' అని చెప్పాడు. కాగా బ్రిటన్‌ చేతిలో ఘోరంగా ఓడిపోవడంతో దేశంలోని అశేష క్రీడాభిమానులు దిగ్భ్రాంతి చెందారు. జట్టు సరిగ్గా సన్నద్ధం కాలేదని, అర్హత టోర్నమెంట్‌కు ముందు అంతర్జాతీయ టోర్నమెంట్‌లలో ఆడలేదని, అలా ఆడి ఉంటే జట్టుకు ప్రయోజనం కలిగి ఉండేదని మాజీ క్రీడాకారులు వ్యాఖ్యానించారు.
 
