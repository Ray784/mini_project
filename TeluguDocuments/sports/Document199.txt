నిలకడగా రాణిస్తా జట్టులో నిలుస్తా 
ఆస్ట్రేలియాలో ముక్కోణపు సిరీస్‌లో అత్యధిక పరుగులు సాధించిన గౌతమ్‌ గంభీర్‌ జట్టులో తన స్థానం పదిలం కాదని, ఇక నిలకడగా రాణించేందుకు కృషి చేస్తానని తెలిపాడు. 2003లో తొలిసారిగా వన్డే జట్టులో చోటు దక్కించుకున్న గంభీర్‌ అప్పటినుంచి జట్టులో స్థానం నిలుపుకునేందుకు అనేక తంటాలుపడ్డాడు. ఆసీస్‌ పర్యటనతో అతని అదృష్టం మారి జట్టులో ప్రధాన సభ్యుడయ్యాడు. ఆసీస్‌ పర్యటనలో పది ఇన్నింగ్స్‌లలో రెండు సెంచరీలతోసహా మొత్తం 440 పరుగులు చేశాడు. ముక్కోణపు సిరీస్‌లో రెండు సెంచరీలు సాధించిన ఏకైక ఆటగాడు గంభీర్‌. ఆసీస్‌ పర్యటనతో తన ఆటతీరు మారిందని, అయితే జట్టులో స్థానం నిలుపుకునేందుకు నిలకడగా రాణించడంపై దృష్టి సారిస్తున్నానని గంభీర్‌ తెలిపాడు. ఇపుడు జట్టులో తన స్థానం శాశ్వతమని అనుకోవడంలేదని, ఏ ఆటగాడైనా జట్టులో స్థానం నిలుపుకోవాలంటే నిలకడగా రాణించక తప్పదన్నాడు. భారత జట్టులో స్థానం పొందడం చాలా కష్టమని, దానిని నిలుపుకోవడం మరింత కష్టమని అన్నాడు. వీలైనన్ని పరుగులు సాధించడమే తన పనని, జట్టుకు ఎంపిక చేయడం సెలెక్టర్ల పని అన్నాడు.ఆస్ట్రేలియాలో రాణించడంపై తనకు ఎంతో సంతోషంగా ఉందని, అయితే రెండు మూడు వైఫల్యాలు ఆటగాడిని నిర్వీర్యం చేస్తాయని, నిలకడగా రాణించడమే ఇందుకు విరుగుడని తెలిపాడు. వన్దేలలో రాణించిన తనకు టెస్ట్‌ జట్టులో చోటు కల్పిస్తుందన్న వాదనను గంభీర్‌ కొట్టివేశాడు. రంజీ సూపర్‌లీగ్‌లో రాణించి తమ జట్టు టైటిల్‌ సాధించంలో ప్రధానపాత్ర పోషించిన గంభీర్‌ దక్షిణాఫ్రికాతో సిరీస్‌కు టెస్ట్‌ జట్టులో స్థానం లభిస్తుందన్నది సెలెక్టర్లపై ఆధారపడి ఉందన్నాడు. ఆసీస్‌ పర్యటనలో వాసిం జాఫర్‌ ఓపెనర్‌గా విఫలమవడంతో గంభీర్‌కు స్వదేశంలో సిరీస్‌కు అవకాశం లభించవచ్చన్న విలేకరుల అభిప్రాయంపై మాట్లాడుతూ తాను దానిగురించి ఆలోచించడంలేదని, సెలెక్టర్లు తాను తగినవాడినని భావిస్తే జట్టులో చోటు లభిస్తుందన్నాడు.
