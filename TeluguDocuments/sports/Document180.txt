ఇండియా ఒలింపిక్స్‌ ఆశలు ఆవిరి!

హాకీ క్వాలిఫయింగ్‌ టోర్నమెంట్‌

భారత హాకీకి ఆదివారం ఘోర పరాభవం ఎదురైంది. హాకీ చరిత్రలో ప్రప్రథమంగా ఒలింపిక్స్‌కు ఇండియా అర్హత పొందలేకపోయింది. బీజింగ్‌ ఒలింపిక్స్‌కు అర్హత కోసం చిలీ రాజధాని శాంటియాగోలో నిర్వహించిన ప్రపంచ హాకీ అర్హత టోర్నమెంట్‌లో ఆదివారం ఫైనల్‌లో గ్రేట్‌ బ్రిటన్‌ 20తో ఇండియాను ఓడించి తన ప్రత్యర్థి ఒలింపిక్స్‌ ఆశలను భగ్నం చేసింది. 1928లో ఒలింపిక్స్‌లో హాకీకి స్థానం కల్పించినప్పటి నుంచి ఇండియా ఇంతవరకు ఒలింపిక్స్‌లో ఆడుతూనే వచ్చింది. ఈ సంవత్సరం బీజింగ్‌ ఒలింపిక్స్‌లో భారత హాకీ జట్టు ఆడలేకపోతున్నది. ఎనిమిది సార్లు స్వర్ణ పతకాలు గెలుచుకున్న ఇండియా హాకీలో ఎంతగా పతనమైపోయిందో ఈ అర్హత టోర్నమెంట్‌ ఫలితమే సూచిస్తున్నది. అయితే, ఒలింపిక్స్‌కు ఇండియా అర్హత పొందలేకపోయినప్పటికీ, జట్టు సభ్యుడు ప్రభుజోత్‌ సింగ్‌ను 'ప్లేయర్‌ ఆఫ్‌ ది టోర్నమెంట్‌'గా ఎంపిక చేశారు. 

  ఆరు దేశాలు పాల్గొన్న ఈ టోర్నమెంట్‌ ఫైనల్‌ ఆదివారం జరగగా గ్రేట్‌ బ్రిటన్‌ అంతకుముందు లీగ్‌ మ్యాచ్‌లో వలె ఇండియాకు ఏమాత్రం అవకాశం ఇవ్వలేదు. ఆట ప్రథమార్ధంలోనే నాలుగవ నిమిషంలో బారీ మిడిల్‌టన్‌, పదవ నిమిషంలో రిచర్డ్‌ మాంటెల్‌ తమ జట్టుకు గోల్స్‌ స్కోరు చేశారు. గ్రేట్‌ బ్రిటన్‌ క్రీడాకారులు అటుపిమ్మట ఎంత క్రమశిక్షణ, సంయమనం ప్రదర్శించి భారత క్రీడాకారుల నుంచి వచ్చిన ఒత్తిడిని తట్టుకుని విజయం సాధించారు. ఆవిధంగా గ్రేట్‌ బ్రిటన్‌ 2008 బీజింగ్‌ ఒలింపిక్స్‌కు అర్హత సంపాదించింది. బ్రిటన్‌ క్రీడాకారులు 'వుయ్‌ ఆర్‌ ది చాంపియన్స్‌' అనే గీతం నేపథ్యంలో ఆనందోత్సాహాలతో వేడుక జరుపుకుంటుండగా భారతీయులు అవనత శిరస్కులై బ్రిటన్‌ జట్టు కేరింతలను తిలకించవలసి వచ్చింది. 

  భారత ఫార్వర్డ్‌లు ఎంతగా ఒత్తిడి తీసుకువచ్చినప్పటికీ బ్రిటన్‌ క్రీడాకారులు మొక్కవోను పట్టుదలతో దానిని ఎదుర్కొన్నారు. లీగ్‌ దశలో 32తో ఇండియాను ఓడించిన బ్రిటన్‌ ఆదిలోనే తమకు అంది వచ్చిన అవకాశాలను సద్వినియోగం చేసుకున్నది. కాని భారత క్రీడాకారులు ఆ విషయంలో విఫలురయ్యారు. వాస్తవానికి భారత క్రీడాకారుల పరంగా మ్యాచ్‌లో పూర్తిగా స్థిరత్వం అనేది కానరాలేదు. పైగా ఇద్దరు కీలక క్రీడాకారులు మిడ్‌ఫీల్డర్‌ సర్దారా సింగ్‌కు, ఫార్వర్డ్‌ ప్రభుజోత్‌ సింగ్‌కు 'యెల్లో కార్డ్‌'లు చూపడం జట్టుకు మరిన్ని ఇక్కట్లకు గురి చేసింది. దీనితో జట్టుకు మూడు మ్యాచ్‌లలో ఐదు యెల్లో కార్డ్‌లు చూపినట్లయింది. పైగా 26వ నిమిషంలో సర్దారా సింగ్‌ను రెండు గ్రీన్‌ కార్డ్‌లతో బయటకు పంపివేశారు. అతను లేకపోవడం వల్ల భారత జట్టును మరొకసారి సర్దుబాటు చేయవలసి వచ్చింది. దీనితో జట్టు సమతూకం దెబ్బ తిన్నది. భారత జట్టు ఐదు పెనాల్టీ కార్నర్లను వ్యర్థం చేసుకుంది. రామచంద్ర రఘునాథ్‌ గాని, దిలీప్‌ టిర్కీ గాని పెనాల్టీ కార్నర్లను గోల్సుగా మలచలేకపోయారు. ఇక ద్వితీయార్ధంలో భారత క్రీడాకారుల ఆట మరీ అధ్వాన్నంగా ఉంది. భారత గోల్‌కీపర్‌ బల్జీత్‌ సింగ్‌ కొన్ని మంచి 'సేవ్‌'లు చేయకపోలేదు. అదొక్కటే ఈ మ్యాచ్‌లో జట్టుకు ఊరట. అంతకుముందు ఇతర మ్యాచ్‌లలో రష్యా 62తో ఆస్ట్రియాను, చిలీ 93తో మెక్సికోను ఓడించాయి. 

  ఈ టోర్నమెంట్‌లో స్థానాల తుది పట్టిక: 1. గ్రేట్‌ బ్రిటన్‌, 2. ఇండియా, 3. రష్యా, 4. ఆస్ట్రియా, 5. చిలీ, 6. మెక్సికో. 

  ప్రత్యేక అవార్డులు: ఆస్ట్రియా (ఫెయిర్‌ప్లే ట్రోఫీ). అలెజాండ్రో వర్గస్‌ గార్షియా (మెక్సికో, ఉత్తమ గోల్‌కీపర్‌), ఫిలిప్‌ మాంటెగు (చిలీ, టాప్‌ స్కోరర్‌ 11 గోల్సు), ప్రభుజోత్‌ సింగ్‌ (ఇండియా, ప్లేయర్‌ ఆఫ్‌ ది టోర్నమెంట్‌).
