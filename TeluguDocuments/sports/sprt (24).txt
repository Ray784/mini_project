
 పాలీకామ్‌ క్రిక్‌ఫెస్ట్‌లో హెచ్‌ఎస్‌బిసి, సత్యం బిపిఓ

హెచ్‌ఎస్‌బిసి, సత్యం, బిపిఓ ప్రత్యర్థి జట్లపై విజయం సాధించి నాల్గవ పాలీకామ్‌ క్రికెట్‌ ఫెస్ట్‌లో ముందంజ వేశాయి. హెచ్‌డిఎఫ్‌సి, హెచ్‌ఎస్‌బిసి జట్ల మధ్య జరిగిన మ్యాచ్‌లో హెచ్‌ఎస్‌బిసి నాలుగు వికెట్ల తేడాతో విజయం సాధించింది. హెచ్‌డిఎఫ్‌సి జట్టు తొలుత టాస్‌ గెలిచి బ్యాటింగ్‌ ఎంచుకుని నిర్ణీత 20 ఓవర్లలో నాలుగు వికెట్లు కోల్పోయి 168 పరుగుల భారీస్కోరు సాధించింది. అనంతరం 169 పరుగులు భారీలక్ష్యంతో బరిలోకి దిగిన హెచ్‌ఎస్‌బిసి జట్టు ఆరు వికెట్లు కోల్పోయి 18.1 ఓవర్లలో విజయ లక్ష్యాన్ని సునాయాసంగా చేధించింది. యాక్‌ సెంచరీ, సత్యం బిపిఓ జట్ల మధ్య జరిగిన మరో మ్యాచ్‌లో సత్యం బిపిఓ తొమ్మిది వికెట్ల తేడాతో యాక్‌ సెంచరీపై ఘనవిజయం సాధించింది. తొలుత యాక్‌ సెంచరీ జట్టు టాస్‌ గెలిచి బ్యాటింగ్‌ ఎంచుకుని నిర్ణీత 20 ఓవర్లలో ఎనిమిది వికెట్లు కోల్పోయి 120 పరుగులు సాధించింది. అనంతరం బరిలోకి దిగిన సత్యం బిపిఓ జట్టు ఒక వికెట్‌ మాత్రమే కోల్పోయి 10.5 ఓవర్లలో విజయం సాధించింది. 

ఫోకస్‌ ఇన్ఫోసిస్‌, ఐబిఎం జట్ల మధ్య నీరజ్‌ గ్రౌండ్స్‌లో జరిగిన మరో మ్యాచ్‌లో ఐబిఎం జట్టు 78 పరుగుల తేడాతో ఫోకస్‌ ఇన్ఫోసిస్‌పై భారీ విజయాన్ని సాధించింది. తొలుత టాస్‌ గెలిచిన ఫోకస్‌ ఇన్ఫోసిస్‌ ప్రత్యర్థిని బ్యాటింగ్‌కు ఆహ్వానించింది. బ్యాటింగ్‌ ప్రారంభించిన ఐబిఎం జట్టు కేవలం మూడు వికెట్ల మాత్రమే కోల్పోయి 226 పరుగుల భారీ స్కోరును నమోదు చేసింది. విప్రో, డిలాయిటీ జట్ల మధ్య సికింద్రాబాద్‌లోని ఆర్‌ఆర్‌సి మైదానంలో జరిగిన మ్యాచ్‌లో డిలాయిటీ జట్టు విప్రోపై 49 పరుగుల తేడాతో విజయం సాధించి ముందంజ వేసింది. మొదట టాస్‌ గెలిచి బ్యాటింగ్‌ ప్రారంభించిన డిలాయిటీ జట్టు నిర్ణీత 20 ఓవర్లలో 8 వికెట్లు కోల్పోయి 161 పరుగులు సాధించి ప్రత్యర్థిముందు భారీ లక్ష్యాన్ని ఉంచింది. జవాబుగా బ్యాటింగ్‌ ప్రారంభించిన విప్రో జట్టు 19.2 ఓవర్లలో 112 పరుగులకే ఆలౌట్‌ అయింది.
 

