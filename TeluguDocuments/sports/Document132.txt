బకరా ధోనీ
స్విమ్మింగ్‌పూల్‌ వివాదానంతంరం భారత వన్డే క్రికెట్‌ కెప్టెన్‌ మహేాంద్రసింగ్‌ ధోనీ ఇపుడు కొత్త వివాదంలో చిక్కుకున్నాడు.ఆస్ట్రేలియాపర్యటననుంచి తిరిగి వచ్చిన తరువాత విజయ సూచికంగా రాంచిలోని ఒక దేవాలయంలో ధోనీ మేకను బలి ఇచ్చాడన్న వదంతి కొత్త వివాదానికి దారితీసింది. దీనిపై జంతు సంరక్షణ సంఘాలు మండిపడుతున్నాయి. జంతు సంరక్షణ సంఘమైన 'పెటా' జాతీయ విభాగం ఈ సంఘటనను ఖండిస్తూ ధోనీకి నిరసన లేఖాస్త్రం సంధించింది. ఆస్ట్రేలియాను వారి దేశంలో ఓడించి స్వదేశానికి తిరిగి వచ్చిన తరువాత ధోనీ ఇటీవల జార్ఖండ్‌లోని ప్రముఖ చిన్మస్తిక దేవాలయంలో విజయోత్సవ పూజలు జరిపి ఒక మేకను బలి ఇచ్చినట్టు వార్తలు వెలువడ్డాయి. దీనితో దేశవ్యాప్తంగా ధోనీ చర్యను నిరసిస్తూ పెటా ప్రదర్శనలు నిర్వహించడమేగాక ఈ చర్యను ఖండిస్తూ రాసిన ఉత్తరంలో ఇటువంటి చర్యలు దేశ యువతను పెడమార్గంలో నడిపిస్తాయని, ఇకపై యువతవిజయాలకోసంజంతుబలులను ఆనుసరించే ప్రమాదముందని ఆవేదన వ్యక్తంచేశాయి.జంతు బలి భారతీయ సంప్రదాయం కాదని, ఇటువంటి దురాచారాలను ఎన్నింటినో ప్రభుత్వం రూపుమాపగా ఇపుడు యువతకు ఆదర్శంగా ఉండాల్సిన వ్యక్తి జంతు బలిని ప్రోత్సహించడం శోచనీయమన్నారు. జంతు బలి ఇవ్వడంద్వారా ధోనీ చట్టాన్ని ఉల్లంఘించాడని వారు ఆరోపించారు. ఇటువంటి ఆచారాలు సంఘంలో సుహృద్బా వ వాతావరణాన్ని కలుషితం చేస్తాయని పెటా ముఖ్య కార్యనిర్వహణాధికారి అనురాధ షావ్నే తమ లేఖలో పేర్కొన్నారు. ఇపుడు పోయిన మర్యాదను కాపాడుకునేందుకు ధోనీకి దేవుని సహాయం ఎంతో అవసరం ఉందన్నారు. కాగా ఈ సంఘటనపై జాతీయ జంతు సంరక్షణ సంస్థ కూడా తీవ్రంగా స్పందించింది. ఈ మేరకు సంస్థ ఛైర్‌పర్సన్‌ ఆర్‌.ఎం.ఖరబ్‌ ధోనీకి ఒక లేఖ రాస్తూ సమాజంలో నివసించేటపుడు మనం చేసే పనులను ఇంగితంతో చేయాలని సూచించారు. గతంలో నిర్మాణంలో ఉన్న తన ఇంటిలో స్విమ్మింగ్‌పూల్‌ నిర్మించడంపై కోర్టు అభ్యంతరాలను అందుకుని ధోనీ వివాదంలో చిక్కుకున్నాడు. ఇపుడు తాజాగా మేకను బలి ఇచ్చాడన్న వివాదం ధోనీని చుట్టుముట్టింది. 
  
 
 
    
