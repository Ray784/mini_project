2135 లోనూ గిల్లే చీఫ్‌!

భారత జట్టు ఒలింపిక్స్‌కు అర్హత పొందలేకపోతే తానెందుకు రాజీనామా చేయాలని ప్రశ్నిస్తున్న భారత హాకీ సమాఖ్య అధ్యక్షుడు, సూపర్‌కాప్‌ కెపిఎస్‌ గిల్‌పై సర్వత్రా విమర్శల వర్షం కురుస్తోంది. 2135వ సంవత్సరం నాటికి కూడా గిల్లే హాకీ సమాఖ్య అధ్యక్షుడిగా అంటిపెట్టుకుని ఉంటారని ఓ వెబ్‌సైట్‌ వ్యంగ్య కథనాన్ని అందించింది. సంవత్సరాలవారీగా ఆ వ్యంగ్యకథనం వివరాలు... 

2010: భారత హాకీ జట్టు ప్రపంచకప్‌లో చివరిస్థానంలో నిలుస్తుంది. 'చక్‌దే ఇండియా' అనవసరంగా హాకీపై ఆశలు రేకెత్తించినందునే భారత జట్టు ఓడింది కాబట్టి, తాను రాజీనామా చేసే ప్రసక్తే లేదని గిల్‌ తేల్చాడు.
2015: 42 ఏళ్ల సచిన్‌ టెండూల్కర్‌ అద్భుత సెంచరీ సాధించడంతో భారత జట్టు ఫైనల్లో ఆస్ట్రేలియాను ఓడించి క్రికెట్‌ ప్రపంచకప్‌ గెల్చుకుంది. మరోవైపు భారత హాకీ జట్టు ర్యాంక్‌ 24కు పడిపోయింది. క్రికెట్‌కు ప్రాధాన్యత ఇస్తూ హాకీని విస్మరిస్తున్నందునే ర్యాంకు పడిపోయిందని గిల్‌ మీడియాను విమర్శించాడు. 
2020: 85 ఏళ్ల కెపిఎస్‌ గిల్‌ భారత గిల్లీదండా సమాఖ్య అధ్యక్షుడిగా ఎంపికై ఒలింపిక్స్‌లో స్వర్ణాన్ని అందించారు. భారత హాకీ జట్టు ర్యాంకు 50వ స్థానానికి పడిపోయింది. 
2025: భారత జట్టు వాషింగ్టన్‌లో జరిగిన గిల్లీదండా వరల్డ్‌క ప్‌లో చివరిస్థానంలో నిలిచింది. ఈ ఓటమికి క్రికెట్‌ చాంపియన్స్‌లీగ్‌ చైర్మన్‌ లలిత్‌మోడీయే కారణమని గిల్‌ నిందించాడు.
2035: భారతదేశంలో ఉన్న పులుల జనాభా బాగా తగ్గిపోయి కేవలం ఏడుకు పడిపోయింది. ఇది భారత్‌లో హాకీ ఆడుతున్న ఆటగాళ్లకంటే ఎక్కువే. 2040: కాశ్మీర్‌ సమస్య పరిష్కారమైనందున అక్కడి హాకీ సంఘానికి తానే అధ్యక్షుడిని కావాలనుకున్నాడు. 42 ఏళ్ల క్రితం ఆసియాడ్‌లో, 35 ఏళ్ల క్రితం ఆసియాకప్‌లోనూ తాను స్వర్ణపతకాలు అందించానని గర్వంగా చెప్పుకున్నాడు. 
2080: భారత్‌-పాక్‌లు ఏకదేశంగా అవతరించాయి. 
1947లో దేశ విభజనను చూసి, ఇప్పటికీ బతికున్న ఏకైక వ్యక్తి అయిన గిల్‌ను అందరూ సన్మానించుకున్నారు. రెండు దేశాల సంయుక్త హాకీ సమాఖ్యకు కూడా తానే అధ్యక్షుడిగా ఉంటానన్నాడు. 
2100: ధ్యాన్‌చంద్‌ బంధువైన గ్యాన్‌చంద్‌ సింగ్‌ దేశంలో మిగిలివున్న ఏకైక ఆటగాడయ్యాడు. 
2135: గ్యాన్‌చంద్‌ దారిద్య్రంతో మృతి చెందాడు. అతని దారిద్య్రానికి కారణం తానుకాదని హాకీ చీఫ్‌, 200 ఏళ్ల కెపిఎస్‌ గిల్‌ అన్నాడు. 'ఆటగాళ్లే చచ్చారు. నేనుకాదుగా' అన్నాడాయన.

దిగేది లేదు: గిల్‌
భారత్‌ ఒలింపిక్స్‌కు అర్హత సాధించకపోవడానికి సమాఖ్య అధ్యక్షుడి నియంతృత్వ పోకడలే కారణమని దేశవ్యాప్త నిరసనలు వెల్లువెత్తుతున్నా సూపర్‌ కాప్‌ గిల్‌ మాత్రం మెట్టు దిగేది లేదని స్పష్టం చేశారు. 'గత ఒలింపిక్స్‌ క్రీడల్లో విఫలమయ్యే ముందు వరకూ జట్టు అత్యుత్తమంగా రాణించింది. దాదాపు ఇప్పుడు కూడా అదే పరిస్థితి. మళ్లీ పుంజుకుంటుందన్న నమ్మకం ఉంది. మరో రెండు, మూడేళ్లలో జట్టు గాడిలో పడుతుందని భావిస్తున్నా. ఒకవేళ అనుకున్నది జరిగితే అప్పుడు నా పదవి నుంచి తప్పుకుంటా' అని గిల్‌ వెల్లడించారు. అర్హత పోటీల విధానం జట్టుపై విపరీతమైన ఒత్తిడి పెంచుతోందని, దీనివల్లే ప్రతికూల ఫలితాలు వస్తున్నాయని అభిప్రాయపడ్డారు.
 
 
