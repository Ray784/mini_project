శక్తి మేర భారత జట్టు ఆడడం లేదు: భాస్కరన్‌

భారత్‌ హాకీకి ఈరోజు దుర్దినం' అని ఆదివారం పోటీ గురించి వర్ణించాడు మాజీ ఒలింపియన్‌, కోచ్‌ వి. భాస్కరన్‌. చిలీలో ఒలింపిక్స్‌ క్వాలిఫయర్స్‌ ఫైనల్‌లో గ్రేట్‌ బ్రిటన్‌ చేతిలో 02 తో ఓటమి పొందిన భారత్‌ ఈ సంవత్సరం బీజింగ్‌ ఒలింపిక్స్‌లో ఆడే అర్హతను కోల్పోయింది. 

  1928 తరువాత భారత్‌ ఒలింపిక్స్‌కు అర్హత పొందలేక పోవడం ఇదే మొదటిసారి. 

  భాస్కరన్‌ చెన్నైలో 'యుఎన్‌ఐ'తో మాట్లాడుతూ, ' భారత్‌ హాకీకి ఇది విచారకరమైన రోజు..' అన్నాడు. 'ఫైనల్‌లో జట్టు ఆడిన తీరు విస్మయం కలిగించింది. కనీసం పది నిమిషాలు కూడా జట్టు తన శక్తికి తగినట్లుగా ఆడలేకపోయింది' అని భాస్కరన్‌ అన్నాడు. 

  'లీగ్‌ దశలో గ్రేట్‌ బ్రిటన్‌ చేతిలో ఓడిపోయినందున జట్టు తనపై తానుగా చాలా ఒత్తిడి తెచ్చుకున్నది. ఆ కారణంగా ఆట ఓటమికి గురి కావలసి వచ్చింది' అని అన్నాడు భాస్కరన్‌. 

  'మొదటి మ్యాచ్‌లో ఓటమితో మనవారు ఒత్తిడి కొనితెచ్చుకున్నారు. దీని వల్ల గ్రేట్‌ బ్రిటన్‌ అధిక విశ్వాసం పొంది అతి సులువుగా రెండవ మ్యాచ్‌ గెలిచింది' అని అతను వ్యాఖ్యానించాడు. 

  'మొదటి పది నిమిషాలలో రెండు గోల్స్‌ వదలుకున్న తరువాత ఫైనల్‌లో జట్టు కనీసం ఒక్క నిమిషం కూడా ధాటీగా ఆడలేకపోయింది' అని అతను అన్నాడు. 

  అయితే, ఈ పరాజయానికి భాస్కరన్‌ కోచ్‌ జోక్విమ్‌ కార్వాల్హోని నిందార్హుడిని చేయలేదు. 'కోచ్‌కు సుదీర్ఘకాలం అవకాశాలు ఇవ్వాలి. నేను ఆటగాళ్ళను మాత్రమే తప్పు పడతాను' అని భాస్కరన్‌ అన్నాడు. 

  'ఆసియా క్రీడోత్సవాలకు, ప్రపంచ కప్‌ టోర్నీకి ఆ సీనియర్లనే తీసుకోవడం తప్పు. సత్తా చూపలేకపోతున్నవారిని ప్రతి టోర్నమెంట్‌కు తీసుకోరాదు' అని మాజీ కోచ్‌ అభిప్రాయం వెలిబుచ్చాడు. 

  ఇగ్నేస్‌ టిర్కీ, దిలీప్‌ టిర్కీ,ప్రబోధ్‌ వంటి క్రీడాకారులు గాయాలకు గురయ్యే అవకాశం ఉన్నవారు. ఐహెచ్‌ఎఫ్‌ సీనియారిటీ గురించి మాట్లాడుతూ ఈ ఆటగాళ్ళనే పదే పదే తీసుకోవడమనే తప్పిదం చేస్తోంది' అని భాస్కర్‌ విమర్శించాడు. ఏ క్రీడాకారునినైనా తప్పించవలసిందేనని అతను అన్నాడు. 

  'గత 1928 నుంచి కనీసం ఒక్కసారి కూడా ఒలింపిక్స్‌ ఆడే అవకాశాన్ని మనం కోల్పోలేదు. ఈ సారి ఒలింపిక్స్‌ భారత్‌ అర్హత పొందలేదంటే నాకు చాలా బాధగా ఉంది' అని భాస్కరన్‌ చెప్పాడు 

  'కాని మనం చరిత్రను అంటిపెట్టుకుని ఉండజాలం. మనం ఈ విషాదం నుంచి బయటపడి ముందుకు అడుగు వేయాలి' అని భాస్కరన్‌ అన్నాడు. 

  ఇంగ్లండ్‌ను ఉదాహరణగా ప్రస్తావిస్తూ, 'ఇంగ్లండ్‌ సాక్కర్‌ ప్రపంచ కప్‌నకు అర్హత పొందలేదు. అయితే, వారు ఫుట్‌బాల్‌ ఆడడం మానుకోలేదు కదా' అని అతను అన్నాడు. 

  'మనం ఇప్పుడు సరికొత్తగా ప్రారంభించాలి. ముందుకు అడుగు వేస్తూ భవిష్యత్తుకు పకడ్బందీ వ్యూహం రూపొందించుకోవాలి' అని భాస్కరన్‌ సూచించాడు. 

  'మనం అట్టుడుగు స్థాయి నుంచి ప్రారంభించాలి. ఐహెచ్‌ఎఫ్‌ దీర్ఘకాలిక ప్రణాళికతో అడుగు వేయాలి. రానున్న నాలుగైదు నెలలలో 60 నుంచి 70 మంది వరకు జూనియర్లను ఎంపిక చేసి సుదీర్ఘ సన్నాహక శిబిరంలో భాగం చేయాలి. దానివల్ల ఈ ఏడాది చివరికల్లా సరిసమాన ప్రతిభ కల రెండు జట్లు సిద్ధంగా ఉండగలవు. రానున్న మూడు, నాలుగు సంవత్సరాలలో రెండు జట్లను అంతర్జాతీయ పోటీలకు పంపి అనుభవజ్ఞులను చేయాలి. ప్రపంచ కప్‌, కామన్‌వెల్త్‌ క్రీడాలు వంటి పెద్ద క్రీడల పోటీలకు వారిని ప్రాతిపదికగా తీసుకుని జట్లను ఎంపిక చేయాలి. బీజింగ్‌ ఒలింపిక్స్‌కు అర్హత పొందకపోవడం ఒక విఘాతం. కామన్‌వెల్త్‌ క్రీడలు, ప్రపంచ కప్‌ టోర్నీలలో మనం సత్తా ప్రదర్శించిన పక్షంలో తిరిగి అగ్ర స్థానంలోకి రాగలం' అని భాస్కరన్‌ సూచించాడు.
