ఐ.సి.ఎల్‌. టోర్నమెంట్‌కు టిక్కెట్లు రెడీ!

పోటీ భారత క్రికెట్‌ లీగ్‌ (ఐ.సి.ఎల్‌) నిర్వహించబోయే 'ఎడెల్‌వీస్‌ ట్వంటీస్‌ ఛాలెంజ్‌'టోర్నమెంట్‌కు టిక్కెట్లను అమ్ముతున్నారు. బగ్‌ట్రీ ఎంటర్‌టైన్‌మెంట్‌ ప్రైవేట్‌ లిమిటెడ్‌ సహకారంతో ఐ.సి.ఎల్‌. ఈ టోర్నమెంట్‌ను నిర్వహిస్తున్నది. 200 రూపాయల నుంచి 500 రూపాయల వరకు టిక్కెట్లు హైదరాబాద్‌, ఢిల్లీ, గుర్‌గావ్‌, చండీగఢ్‌లలో అందుబాటులో ఉంటాయి. మ్యాచ్‌ జరిగే స్థలాలతో పాటుగా అన్ని మ్యూజిక్‌ వరల్డ్‌ ఔట్‌లెట్‌లవద్ద టిక్కెట్లు లభిస్తాయి. అంతేకాక, ఐ.సి.ఎల్‌. ఆధికారిక వెబ్‌సైట్‌ ద్వారా కూడా క్రికెట్‌ అభిమానులు, టిక్కెట్లు కొనుగోలు చేయవచ్చు.   టోర్నమెంట్‌కు సంబంధించి టిక్కెట్ల పంపిణీ, గేట్‌ ఎంట్రీ వంటి విషయాలలో ప్రముఖ పాత్ర వహించే అవకాశం రావడం, అంతకుమించి ఐ.సి.ఎల్‌.తో కలిసి పనిచేయడం చాలా ఆనందంగా ఉంది'అని బిగ్‌ట్రీ ఎంటర్‌టైన్‌మెంట్‌ సాంకేతిక విభాగం డైరెక్టర్‌ పరీక్షిత్‌ దార్‌ చెప్పారు. వెబ్‌ బుకింగ్స్‌ ద్వారానే కాక, కాల్‌ సెంటర్‌ ద్వారా హోమ్‌ డెలివరీ కూడా చేస్తున్నట్లు ఆయన చెప్పారు. టిక్కెట్ల ముద్రణ, మ్యాచ్‌ స్థలం వద్ద గేట్‌ ఎంట్రీల బాధ్యత కూడా తమ సంస్థ వహిస్తున్నట్లు ఆయన చెప్పారు. ఐ.సి.ఎల్‌. టోర్నమెంట్‌, ఈనెల 9వ తేదీనుంచి ఏప్రిల్‌ 7వ తేదీ వరకు జరగనుంది. హైదరాబాద్‌, చండీగఢ్‌, గుర్‌గావ్‌లలో ఈ టోర్నమెంట్‌ను నిర్వహిస్తున్నారు. ఇప్పటికే ఉన్న ఆరు జట్లకు తోడుగా అహ్మదాబాద్‌, లాహోర్‌ జట్లు కూడా టోర్నమెంట్‌లో పాల్గొననున్నాయి. ఈ టోర్నమెంట్‌లో మొత్తం 34 మ్యాచ్‌లు జరుగుతాయి. ఒక్కొక్క జట్టు, మరో జట్టుతో పోటీ పడుతుంది. ఆ తరువాత సెమీ ఫైనల్స్‌ జరుగుతాయి. అనంతరం బెస్ట్‌ ఆఫ్‌ త్రీ ఫైనల్స్‌తో టోర్నమెంట్‌ ముగుస్తుంది.
