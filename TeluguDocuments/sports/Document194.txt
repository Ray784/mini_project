 సూపర్‌ ఫ్లా(కా)ప్‌! 

 పంజాబ్‌ మాజీ డిజిపి కెపిఎస్‌. గిల్‌ గారికి సమర్థుడైన పోలీసు అధికారిగా పేరుంది. తీవ్రవాదులను ఉక్కుపాదంతో అణచివేయడంలోను, శాంతిభద్రతలు కాపాడడంలోను దిట్ట గనుకే గిల్‌ దొరగారిని సూపర్‌కాప్‌ అన్న ముద్దుపేరుతో కూడా పిలుస్తూ ఉంటారు. పోలీసుగా ఆయన సమర్థుడైతే కావచ్చునేమో కానీ జాతీయహాకీ సంఘం అధ్యక్షునిగా మాత్రం సూపర్‌ప్లాప్‌ అని హాకీ వర్గాలే అంటున్నాయి. పద్నాలుగేళ్ల క్రితం జాతీయ హాకీసంఘం అధ్యక్షబాధ్యతలను గిల్‌ చేపట్టిన నాటినుంచి భారత ర్యాంకు పడిపోవడం, గిల్‌గారి బారిన పడి తెరమరుగైపోయిన ఆటగాళ్లు, శిక్షకుల సంఖ్య పెరిగిపోవడం జరిగిపోయాయి. ఒకరు చెప్పింది వినకపోవడం, తాను అనుకొన్నదే చేయడం గిల్‌గారికి లాఠీఉద్యోగంతో అబ్బినవిద్య. అదే విద్యను హాకీ వ్యవహారాలు నడపడంలోనూ అనుసరించడంతో భారత హాకీకి మేలుకంటే కీడే జరిగింది. దాని పర్యవసానమే గత ఎనిమిది దశాబ్దాల కాలంలో తొలిసారిగా ఒలింపిక్స్‌కు భారతజట్టు అర్హత సాధించడంలో విఫలం కావడం. 1996 అట్లాంటా ఒలింపిక్స్‌ సమయంలో భారత హాకీ సంఘం అధ్యక్షుడుగా గిల్‌ ఎంపికయ్యారు. 

ఆ ఒలింపిక్స్‌లో పర్గత్‌సింగ్‌ నాయకత్వంలో పాల్గొన్న భారతజట్టు ఎనిమిదవ స్థానంతో తిరిగి వచ్చింది. ఆ తరువాత జరిగిన 2000 (సిడ్నీ) ఒలింపిక్స్‌, 2004(ఏథెన్స్‌) ఒలింపిక్స్‌ల్లో ఏడవ స్థానంతో సరిపెట్టుకోవాల్సి వచ్చింది. ఇప్పుడు తాజాగా శాంటియాగోలో ముగిసిన బీజింగ్‌ ఒలింపిక్స్‌ అర్హత పోటీలలో భారతజట్టు రన్నరప్‌ స్థానం మాత్రమే సాధించి విఫలమయ్యింది. గిల్‌ సార«థ్యంలో గత 14 సంవత్సరాల కాలంలో భారతహాకీకి ఒరిగింది ఏమీలేకపోగా భారత హాకీ ప్రతిష్ట పాతాళానికి పడిపోయిందని మాజీ కెప్టెన్లు ధన్‌రాజ్‌ పిళ్లై, ముకేశ్‌ కుమార్‌, గగన్‌ అజిత్‌ సింగ్‌ లాంటి పలువురు ఒలింపియన్లు ఆక్షేపిస్తున్నారు. గత దశాబ్దకాలంలో నూరుమంది ఆటగాళ్ల కెరీర్‌కు తెరదించడంతో పాటు 15 మంది శిక్షకులను మార్చిన ఘనత గిల్‌గారిదేనని,ఆయన తక్షణమే రాజీనామా చేయాలని హాకీ వర్గాలు డిమాండ్‌ చేస్తున్నాయి. అయితే ఇదేమీపట్టనట్లుగా, నిమ్మకునీరెత్తినట్లుగా బదులివ్వడం గిల్‌కే చెల్లింది. వృత్తి పరంగా సూపర్‌ కాప్‌గా నీరాజనాలు అందుకొన్న గిల్‌ ప్రవృత్తి పరంగా సూపర్‌ప్లాప్‌ కావడం వింతలకే వింతగా మిగిలిపోతుంది. 
 

