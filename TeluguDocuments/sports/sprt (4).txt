నెట్‌ సెషన్‌లో యువీ, వీరూ
గాయాలనుంచి పూర్తిగా కోలుకుని జట్టులో స్థానం పొందిన డాషింగ్‌ ఒపెనర్‌ వీరేంద్రసెహ్వాగ్‌, మిడిలార్డర్‌ స్ట్రోక్‌ ప్లేయర్‌ యువరాజ్‌సింగ్‌ బుధవారం నెట్‌ప్రాక్టీస్‌లో పాల్గొన్నారు. భారత జట్టు సభ్యులందరూ రెండు గంటల పాటు సాధన చేశారు. ఏడు వన్డే మ్యాచుల సిరీస్‌లో పటిష్టమైన ఆసీస్‌ జట్టును ఢీకొనేందుకు అన్ని విభాగాల్లోనూ రాణించేందుకు విశేషంగా కషి చేస్తున్నారు. అక్టోబర్‌ 25 నుంచి ప్రారంభం కానున్న వన్డే సిరీస్‌లో పాల్గొనే భారత జట్టు సభ్యులందరూ అద్భుత ఫామ్‌లో ఉన్నారు. భుజం గాయంతో శస్త్రచికిత్స చేయించుకున్న అనంతరం పూర్తిస్థాయి ఫిట్‌నెస్‌ సాధించిన వీరూ ఇరానీ ట్రోఫీలో తిరిగి తన బ్యాట్‌ను ఝళిపించాడు.

ఛాంపియన్స్‌లీగ్‌లోనూ డేవిల్స్‌జట్టు విజయంలో కీలక పాత్ర పోషించాడు. యువరాజ్‌సింగ్‌ చేతివేలి గాయంతో ఛాంపియన్స్‌ట్రోఫీనుంచి అర్ధంతరంగా వైదొలిగిన సంగతి తెలిసిందే. గాయం నుంచి కోలుకున్న యూవీ సైతం తన ఫామ్‌ను ప్రదర్శించుకునేందుకు కఠోర సాధన చేస్తున్నాడు. వీరిద్దరి రాకతో జట్టు బలోపేతంగా మారిందని సెలెక్షన్‌ కమిటీ చైర్మన్‌ క్రిష్ణమాచారి శ్రీకాంత్‌ ప్రకటించిన విషయం విధితమే. భారత బౌలింగ్‌ విభాగం బలహీనంగా మారిందని వచ్చిన విమర్శల్ని తిప్పికొట్టేందుకు ఇశాంత్‌శర్మ, తొలిసారి జాతీయజట్టులో స్థానం పొందిన సుదీప్‌ త్యాగి, అమిత్‌మిశ్రా, విరాట్‌కోహ్లీలు ముమ్మర సాధన చేస్తున్నారు. మాస్టర్‌బ్లాస్టర్‌ సచిన్‌ టెండూల్కర్‌ అరగంట సేపు ప్రవీణ్‌కుమార్‌, మునాఫ్‌పటేల్‌, ఆశీష్‌నెహ్రా, స్పిన్నర్‌ హర్భజన్‌సింగ్‌ బౌలింగ్‌లో బ్యాటింగ్‌ సాధన చేశాడు. కెప్టెన్‌ మహేంద్రసింగ్‌ధోనీ కీపింగ్‌ నైపుణ్యాన్ని మెరుగుపరుగుచేకునేందుకు శ్రమించాడు.

బౌలింగ్‌, ఫీల్డింగ్‌ కోచ్‌ బాధ్యతలూ కిర్‌స్టన్‌కే..
భారత బౌలింగ్‌ కోచ్‌ వెంకటేశ్‌ప్రసాద్‌, ఫీల్డింగ్‌కోచ్‌ రాబిన్‌ సింగ్‌ బాధ్యతల్ని కూడా కోచ్‌ గ్యారీ కిర్‌స్టన్‌ నిర్వర్తించాడు. ఇటీవల బోర్డు వీరిద్దరిపై వేటు వేసిన సంగతి తెలిసిందే. ప్రపంచకప్‌ టీ-20, ఛాంపియన్స్‌ట్రోఫీలో భారత్‌ బౌలింగ్‌, ఫీల్డింగ్‌ విఫలమైందని వీరిద్దరిపై చర్యకు దిగింది. ఎలాంటి కారణాలు వెల్లడించకనేబాధ్యతలనుంచి తప్పించడం సబబుకాదని వెంకటేశ్‌ప్రసాద్‌ అసహనాన్ని వ్యక్తం చేశాడు. వారిస్థానంలో ఇ ప్పటివరకు ఎవ్వరికీ బాధ్యతల్ని అప్పగించలేదు.

'హీరోహోండా కప్‌...
ద్విచక్ర వాహాన కంపెనీ హీరోహోండా భారత్‌, ఆసీస్‌ వన్డే సిరీస్‌కు స్పాన్సర్‌గా బోర్డుతో ఒప్పందాన్ని కుదుర్చుకుంది. హీరోహోండా టైటిల్‌ స్పాన్సర్‌గా నిలిచింది. అక్టోబర్‌ 25 నుంచి నవంబర్‌ 11 వరకు సాగే వన్డే మ్యాచులకు అన్ని వసతులు కల్పించేందుకు బోర్డు సిద్ధంగా ఉంది. అక్టోబర్‌ 23వ తేదీన వదోదరలో తొలి వన్డే మ్యాచ్‌ ఆడనుంది. సిరీస్‌ విజేత జట్టు 'హీరోహోండా కప్‌ను కైవసం చేసుకుంటుంది.

ఐదు మ్యాచుల సిరీసే ఉత్తమం...
ఏడు వన్డే మ్యాచులతో సిరీస్‌ను ఏర్పాటు చేయడంతో క్రికెటర్లపై పెనుభారం పెరగనుందని ఆసీస్‌ కెప్టెన్‌ రికీపాంటింగ్‌ పేర్కొన్నాడు. ఐదు మ్యాచుల సిరీస్‌ ఉత్తమంగా ఉంటుందని, ప్రస్తుతం భారత్‌తో ఏడు వన్డే మ్యాచుల్ని ఆడనున్నామని తెలిపాడు. ఆగస్టు-సెప్టెంబర్‌లో ఇంగ్లాండ్‌తో బెస్ట్‌ ఆఫ్‌ సెవెన్‌ ఆడనున్నామని, భారత్‌తో ఆడనున్న వన్డేసిరీస్‌ అధికసమయం తీసుకోనుందని తెలిపాడు. క్రికెటర్లు ఆత్మవిశ్వాసం కోల్పోయే అవకాశముందని, అన్ని మ్యాచులపై ఏకాగ్రత పెంచుకోవాల్సి ఉంటుందన్నాడు. సిరీస్‌ అనంతరం మరో పెద్ద సిరీస్‌లో పాల్గొననున్నామని పాంటింగ్‌ వివరించాడు. 
