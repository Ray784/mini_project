దక్షిణాఫ్రికా అథ్లెటిక్స్‌లో అంజూకు స్వర్ణం

బీజింగ్‌ ఒలింపిక్‌ పతకం గెలుచుకునే అవకాశం ఉన్న అంజూ బాబీ జార్జి, ప్రీజా శ్రీధరన్‌, సి. హాంజా శుక్రవారం కొచ్చిలో ప్రథమ దక్షిణాసియా అథ్లెటిక్స్‌ చాంపియన్‌షిప్స్‌లో భారతదేశం తరఫున తమ ఆధిపత్యం ప్రదర్శించారు. మొదటి రోజు పోటీలు ముగిసే సరికి ఇండియా 12 స్వర్ణాలతో అగ్రస్థానం అలంకరించగా శ్రీలంక 3, పాకిస్థాన్‌ 2 స్వర్ణాలతో తదుపరి స్థానాలలో ఉన్నాయి.  సుప్రసిద్ధ లాంగ్‌ జంపర్‌ అంజూ 6.50 మీటర్లతో స్వర్ణ పతకం కైవసం చేసుకోగా మరొక భారతీయురాలు జెజె శోభ 6.04 మీటర్లతో కాంస్య పతకం గెలుచుకుంది. శ్రీలంక అథ్లెట్‌ ప్రియదర్శిని 6.06 మీటర్లతో రజతం గెలుచుకున్నది. మహిళల 5000 మీటర్ల పరుగుపందెంలో భారతీయురాలు ప్రీజా శ్రీధరన్‌ 16:08.09 నిమిషాలతో స్వర్ణ పతకం సాధించింది. ఇదే రేసులో భారతీయురాలు కవితా రౌత్‌కు రజతం, శ్రీలంక అథ్లెట్‌ డి ఇనోకాకు కాంస్యం లభించాయి. పురుషుల 1500 మీటర్ల పరుగుపందెలో భారతీయుడు సి హాంజా 3:44.67 నిమిషాలతో స్వర్ణం గెలుచుకున్నాడు. మహిళల 800 మీటర్ల పరుగు పందెంలో భారత అథ్లెట్‌ సినిమోల్‌ పౌలోస్‌ 2:03,16 నిమిషాలతో స్వర్ణ పతకం హస్తగతం చేసుకున్నది. 100 మీటర్ల పరుగుపందెంలో పురుషుల విభాగంలో భారతీయుడు బిజి నాగరాజు (10.62 సెకన్లు), మహిళల విభాగంలో శ్రీలంకకు చెందిన డిడిపి ప్రియదర్శిని (11.74 సెకన్లు) తమ తమ విభాగాలలో 'ఫాస్టెస్ట్‌ అథ్లెట్‌లు'గా నిలిచారు.
 

