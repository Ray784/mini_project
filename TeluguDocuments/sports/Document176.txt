న్నాహక మ్యాచ్‌లు అవసరంలేదు: వెట్టోరి

న్యూజిలాండ్‌ బ్యాట్స్‌మన్‌ రాస్‌ టేలర్‌, ఫాస్ట్‌ బౌలర్‌ కైల్‌ మిల్స్‌ ఇండియన్‌ ప్రీమియర్‌ లీగ్‌ (ఐ.పి.ఎల్‌.) తరఫున ఆడబోతున్నారు. మొహాలి, బెంగళూరు జట్లు రెండవ విడత వేలంపాటలో వారిద్దరిని ఎంపిక చేసుకున్న విషయం తెలిసిందే. కైల్‌ మిల్స్‌ను ఉత్తరాది మొహాలీ జట్టు లక్ష 50 వేల డాలర్లు ఇచ్చి కొనుగోలు చేయగా, దక్షిణాది బెంగుళూరు జట్టు రాస్‌ టేలర్‌ను లక్ష డాలర్లకు కొనుగోలు చేసింది. న్యూజిలాండ్‌ కెప్టెన్‌ డేనియల్‌ వెట్టోరి, జాకబ్‌ ఓరామ్‌, బ్రెండన్‌ మెక్కుల్లమ్‌ వంటి ఆటగాళ్ళు ఇప్పటికే సంతకాలు చేశారు. కాగా, ఐ.పి.ఎల్‌. పోటీలు, మేలో ఇంగ్లండ్‌లో న్యూజిలాండ్‌ పర్యటన సందర్భంగా జరిగే సన్నాహక మ్యాచ్‌ల సమయంలోనే ఉండడం ఇప్పుడు ఒక పెద్ద సమస్యగా మారింది. 

ఇంగ్లండ్‌లో జరిగే టెస్ట్‌ మ్యాచ్‌కు ఒక వారం రోజులు ముందుగా జరిగే సన్నాహక మ్యాచ్‌ మే 8న జరుగుతుంది. ఈ సమయానికల్లా ఐ.పి.ఎల్‌.కు సంతకాలు చేసిన ఐదుగురు ఆటగాళ్ళు తిరిగి వచ్చే విషయమై న్యూజిలాండ్‌ ఆటగాళ్ళ ప్రతినిధులతో సంప్రదింపులు జరుగుతున్నాయి. 'ఈ విషయంలో న్యూజిలాండ్‌ క్రికెట్‌ నిర్ణయం తీసుకోవలసి ఉంది. ఆ నిర్ణయం ఎటువంటిదైనా కట్టుబడి ఉండవలసిందే' అని వెట్టోరి అన్నాడు. 'వారు మా అభిప్రాయాలను అడిగారు. అలాగే జట్టు అభిప్రాయం కూడా అడిగి తెలుసుకున్నారు. ఇక సి.ఇ.ఒ. జస్టిన్‌ వాన్‌ ఏం చేస్తారో చూడాలి. ఆయన నిర్ణయాన్ని మేము శిరసావహిస్తాం' అని వెట్టోరి చెప్పాడు. 

ఢిల్లీ డేర్‌డెవిల్స్‌ ఫ్రాంచైజీకి 6 లక్షల 25 వేల డాలర్లకు వెట్టోరి సంతకం చేశాడు. కాగా, ఇటీవలి కాలంలో టెస్ట్‌ మ్యాచ్‌లకు ముందుగా సన్నాహక మ్యాచ్‌లను న్యూజిలాండ్‌ పెద్దగా ఆడడం లేదని, ఇప్పుడు కూడా ఇంగ్లండ్‌ పర్యటనకు ముందు సన్నాహక మ్యాచ్‌ వల్ల పెద్ద తేడా ఏమీ ఉండబోదని వెట్టోరి అన్నాడు. అయితా సీనియర్లు వేరే మ్యాచ్‌లలో ఆడినా కూడా ఇంగ్లండ్‌లో ఆడే అవకాశాన్ని యువ ఆటగాళ్ళకు ఇవ్వడం ద్వారా అక్కడి పరిస్థితిపై వారికి అవగాహన కల్పించవచ్చునని అతను అభిప్రాయపడ్డాడు. 'న్యూజిలాంగ్‌ జట్టులోకి వచ్చే మహదవకాశాన్ని ఈ రూపంగా యువ ఆటగాళ్ళకు ఇవ్వవచ్చు. నేను ఇంతకుముందే చెప్పినట్టుగా, గతంలో ఎటువంటి సన్నాహక మ్యాచ్‌లు లేకుండానే చాలా పర్యటనలలో పాల్గొన్నాం. ఈసారి కూడా అలా సన్నాహక మ్యాచ్‌ ప్రారంభం రోజే అందరు ఆటగాళ్ళు సిద్ధంగా ఉండాల్సిన అవసరం ఏమీ లేదు' అని వెట్టోరి అన్నాడు.
