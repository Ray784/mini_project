భారత్‌లో ఆడడం  గ్రేమ్‌స్మిత్‌ 
ఛాంపియన్స్‌లీగ్‌ టీ-20 ప్రారంభమ్యాచుల్లో పాల్గొనక పోవడం నిరాశ కల్గిస్తోందని, గాయం కారణంగా ఆడలేకపోతున్నానని గ్రేమ్‌స్మిత్‌ అన్నాడు. త్వరలో జరగబోవు భారత్‌, ఇంగ్లాండ్‌ సిరీస్‌లో పాల్గొనే అవకాశం లభిస్తుందని విశ్వసిస్తున్నానన్నాడు. భారత్‌లో ఆడేందుకు తాను ఇష్టపడతానని, ప్రస్తుతం విశ్రాంతి తీసుకుంటున్నట్లు తెలిపాడు. పూర్తిస్థాయి ఫిట్‌నెస్‌ లేని కారణంగా లీగ్‌ ఛాంపియన్‌షిప్‌లో ఆడలేకపోతున్నాను. కేప్‌ కోబ్రా జట్టులో ఉన్న ఆండ్రూ పుటిక్‌ అద్భుత క్రికెటరగా గుర్తింపు పొందాడని, తామిద్దరం ఒకేసారి కెరీర్‌ ప్రారంభించామన్నాడు. 

తొలిసారి కెప్టెన్‌ బాధ్యల్ని చేపట్టిన పుటిక్‌ సమర్థవంతంగా నిర్వర్తిస్తాడని విశ్వసిస్తున్నట్లు తెలిపాడు. ఛాంపియన్స్‌లీగ్‌ టోర్నీ సదవకాశాన్ని కల్పించిందని, కెప్టెన్‌గా జట్టును  విజయపథంలో నడిపించడం క్లిష్టమైనప్పటికీ బాగా రాణిస్తాడనే విశ్వాసముందన్నాడు. భారత మీడయాకు అలవాటు పడాల్సిన అవసరముంది. భారత మీడియా విధానాలు భిన్నంగా ఉంటాయి. కెప్టెన్‌ భారాన్ని సునాయసంగా నిర్వర్తిస్తాడనే నమ్మకముందని, జట్టుపై ఎలాంటి ఒత్తిడి లేనందున సహజ ప్రదర్శనతో ముందుండి నడిపించాల్నిన అవసరముందని సూచించాడు. సహజంగా భారత జట్టుపైనే అధికంగా ఒత్తిడి ఉంటుంది. 

రాయల్‌ ఛాలెంజర్స్‌ బెంగళూర్‌ జట్టుతో కేప్‌కోబ్రాస్‌ ప్రారంభమ్యాచ్‌లో తలపడనుంది. కోబ్రాస్‌ జట్టులో యువకిశోరం తొణికిసలాడుతోందని అన్నాడు. యువ క్రికెటర్లకు మంచి అవకాశం లభించినట్లైందని, జాతీయస్థాయి జట్టులో స్థానం పొందెందుకు ఈ టోర్నీ వేదికగా నిలుస్తుందన్నాడు. బెంగళూర్‌ రాయల్‌ ఛాలెంజర్స్‌ జట్టులోనూ ఉత్తమ యువకులున్నారు. మనీష్‌పాండే, విరాట్‌కోహ్లీ, వాండెర్‌ మర్వె లాంటి నైపుణ్యం గల క్రికెటర్లున్నారు. ఇండియన్‌ ప్రీమియర్‌ లీగ్‌లో మనీష్‌పాండే మెరుపు ఇన్నింగ్స్‌తో సెమీస్‌ చేర్చాడని గుర్తు చేశాడు. తొలిసారి కోబ్రాస్‌ జట్టు భారత్‌లో పర్యటిస్తోంది. యువక్రికెటర్లు ఈ అవకాశాన్ని సద్వినియోగపర్చుకుని జాతీయజట్టులో స్థానం సంపాధించాలని అకాంక్షించాడు. డోమెస్టిక్‌ క్రికెటర్లకు ప్రతిభ నిరూపించుకునేందుకు అత్యుత్తమ వేదికగా నిలుస్తుంది. ఇరుజట్ల అభిమానులకు సందడి నెలకొల్పుతుందనడంలో సందేహం లేదు.
