భజ్జీతో చేయి కలుపుతా: హేడెన్‌

భారత ఆఫ్‌ స్పిన్నర్‌ హర్భజన్‌ సింగ్‌ (భజ్జీ)తో 'రాజీ కుదుర్చుకోవాల'ని తాను అభిలషిస్తున్నట్లు ఆస్ట్రేలియన్‌ బ్యాట్స్‌మన్‌ మాథ్యూ హేడెన్‌ ప్రకటించాడు. గత డిసెంబర్‌లో ఆస్ట్రేలియా, ఇండియా మధ్య జరిగిన మూడవ క్రికెట్‌ టెస్ట్‌లో హేడెన్‌, హర్భజన్‌ సింగ్‌ వాగ్వాదానికి దిగిన విషయం విదితమే. అంతకుముందు ఆస్ట్రేలియన్‌ ఆల్‌ రౌండర్‌ ఆండ్రూ సైమండ్స్‌పై జాతి వివక్షతో నిందాపూర్వక వ్యాఖ్యలు చేశాడనే అభియోగానికి హర్భజన్‌ గురయ్యాడు. కాగా, హర్భజన్‌ను హేడెన్‌ 'విషపూరిత కలుపుమొక్క'గా అభివర్ణించాడు. దీనితో ఆస్ట్రేలియన్‌ ఓపెనర్‌ హేడెన్‌ను 'పెద్ద అబద్ధాలకోరు'గా భజ్జీ పేర్కొన్నాడు. 'మేము ఇండియా వెళ్ళినప్పుడు హర్భజన్‌తో మాటా మంతీ సాగించాలని అభిలషిస్తున్నాను. అతనితో సమావేశమై ప్రస్తుతం సవ్యంగా లేని మా సంబంధాలను సరిదిద్దుకునే మార్గం ఏదైనా ఉందేమో చర్చించాలని అనుకుంటున్నాను. అతనిని ఒకసారి కలుసుకుని మా మధ్య విభేదాలను పరిష్కరించుకోవాలని ఆకాంక్షిస్తున్నాను. నిజంగా చెప్పాలంటే ప్రతి ఒక్కరూ ఆ పరిణామం పట్ల సంతోషంగా లేరు' అని హేడెన్‌ 'ది కొరియర్‌ మెయిల్‌ ' పత్రిక విలేకరితో అన్నాడు. ' హేడెన్‌ ఎటువంటి భావనతో ఉన్నాడో నాకు తెలియదు. కాని అతను మా జట్టు గురించి తాను ఏమని భావిస్తున్నాడో స్పష్టం చేశాడు. నా విచక్షణారాహిత్యాన్ని (హర్భజన్‌ను 'విషపూరిత కలుపు మొక్క'గా పేర్కొనడాన్ని) సరిదిద్దుకోవడానికి నేను విభిన్న పదాలు ఉపయోగించి ఉండవలసింది. 15 సంవత్సరాల క్రికెట్‌ జీవితంలో నేను నోరు జారాను. హర్భజన్‌ను కించపరచడం లేదా హీనంగా చూడడం నా ఉద్దేశం కాదు. నేను వేరే పదబంధం వాడి ఉండవలసింది. చివరకు నేను చేసిందేమిటంటే అగ్నిలో ఆజ్యం పోయడం. అంత అవసరమేమీ లేదు. అది పొరపాటే' అని హేడెన్‌ అన్నాడు. కాగా, భారత జట్టు సభ్యులు చెడ్డవారేమీ కాదని హేడెన్‌ స్పష్టం చేశాడు.
 
