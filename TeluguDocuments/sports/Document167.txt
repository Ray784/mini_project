భారత హాకీ = విండీస్‌ క్రికెట్‌?

ఎనిమిదిసార్లు ఒలింపిక్‌ స్వర్ణపతక విజేత ఈసారి కనీసం ఆ మహా క్రీడా సంబరానికి అర్హత కూడా సాధించలేక చతికిలపడింది. ఇది హాకీలో.. భారత్‌ పరిస్థితి. దశాబ్దకాలం పాటు జగజ్జేతగా గుత్తాధిపత్యం ప్రదర్శించిన ఆ జట్టు ప్రస్తుతం టెస్టుల్లో తమను 'ద్వితీయ శ్రేణి' జట్టుగా గుర్తించకుండా ఉండేందుకు పోరాడుతోంది. ఇది క్రికెట్లో వెస్టిండీస్‌ దుస్థితి. గత కొద్ది సంవత్సరాలుగా అంతర్జాతీయ క్రికెట్లో ఘోరంగా విఫలమవుతూ వస్తున్న వెస్టిండీస్‌ను టెస్టు క్రికెట్లో ద్వితీయ శ్రేణి జట్టుగా గుర్తించాలని ఐసీసీ ఓ ప్రతిపాదన చేసింది.

వచ్చే వారం దుబాయ్‌లో జరిగే ఐసీసీ చీఫ్‌ ఎగ్జిక్యూటివ్స్‌ సమావేశంలో దీనిని ధృవీకరించాలన్న నిర్ణయానికి వచ్చింది. టెస్టు క్రికెట్లో పోటీతత్వాన్ని పెంచేందుకంటూ ప్రస్తుతం జట్ల ర్యాంకింగ్స్‌ను దృష్టిలో పెట్టుకున్న ఐసీసీ పది జట్లను రెండు గ్రూపులుగా చేయాలని నిర్ణయించింది. ఈ మేరకు చివరి మూడుస్థానాల్లో నిలిచిన జట్లను ద్వితీయ శ్రేణిగా గుర్తించాలని ఓ సూచన చేసింది. దీని ప్రకారం చూసుకుంటే ప్రస్తుతం ఎనిమిదో స్థానంలో ఉన్న వెస్టిండీస్‌ బంగ్లాదేశ్‌, జింబాబ్వేలతో కలిసి ద్వితీయ హోదాకు దిగజారనుంది. అయితే దీనిని ఎట్టిపరిస్థితుల్లోనూ జరగనీయబోమని వెస్టిండీస్‌ క్రికెట్‌ బోర్డు అధ్యక్షుడు జూలియన్‌ హుంటే స్పష్టం చేశాడు.
 
 
