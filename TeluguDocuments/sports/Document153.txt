ఇంగ్లండ్‌ను ఆదుకున్న ఆంబ్రోస్‌, కోలింగ్‌వుడ్‌
న్యూజిలాండ్‌తో రెండో టెస్ట్‌
 న్యూజిలాండ్‌, ఇంగ్లండ్‌ జట్ల మధ్య వెల్లింగ్టన్‌లో రెండవ క్రికెట్‌ టెస్ట్‌లో గురువారం తొలి రోజు ఆట ముగిసే సమయానికి రెండు జట్లు సమ ఉజ్జీగా నిలిచాయి. న్యూజిలాండ్‌ బౌలర్‌ జాకబ్‌ ఓరామ్‌ తమ జట్టు టాప్‌ ఆర్డర్‌ను కుప్పకూల్చిన తరువాత టిమ్‌ ఆంబ్రోస్‌, పాల్‌ కోలింగ్‌వుడ్‌ ఇంగ్లండ్‌ ఇన్నింగ్స్‌ సురక్షిత స్థితికి చేర్చారు. లంచ్‌, టీ విరామ సమయాల మధ్య ఇంగ్లండ్‌ 136 పరుగులకు ఐదు వికెట్లు కోల్పోయి దుస్థితిలో పడగా ఆంబ్రోస్‌, కోలింగ్‌వుడ్‌ జత కలసి ఆరవ వికెట్‌కు అజేయంగా 155 పరుగుల భాగస్వామ్యం నెలకొల్పారు. వారిద్దరి తోడ్పాటుతో ఇంగ్లండ్‌ తొలి రోజు ఆట ముగిసే సమయానికి ఐదు వికెట్ల నష్టానికి 291 పరుగులు స్కోర్‌ చేసింది. లంచ్‌ విరామానంతరం ఓరామ్‌ పకడ్బందీ స్పెల్‌ బౌల్‌ చేశాడు. అతను తొమ్మిది ఓవర్లలో నాలుగు మెయిడెన్లు వేసి కేవలం ఆరు పరుగులు ఇచ్చి రెండు వికెట్లు పతనం గావించాడు. కాగా, కైల్‌ మిల్స్‌, మార్క్‌ గిల్లెస్పి, క్రిస్‌ మార్టిన్‌ తలా ఒక వికెట్‌ తీసుకుని టీ విరామానికి మ్యాచ్‌పై తమ జట్టుకు పట్టు సంపాదించారు. టీ విరామానంతరం ఆంబ్రోస్‌, కోలింగ్‌వుడ్‌ తీవ్రంగా పోరాడి ప్రత్యర్థి జట్టు బౌలర్ల నుంచి తిరిగి ఆటపై పట్టు సాధించారు. తన రెండవ టెస్ట్‌ ఆడుతున్న ఇంగ్లండ్‌ వికెట్‌కీపర్‌ ఆంబ్రోస్‌ తన రెండవ హాఫ్‌ సెంచరీని స్కోరు చేశాడు. అతను అవుటు కాకుండా చేసిన 97 పరుగులు అతనికి ఇంతవరకు టెస్ట్‌లలో అత్యధిక స్కోరు. ఆస్ట్రేలియాలో జన్మించిన ఆంబ్రోస్‌ హామిల్టన్‌ సెడాన్‌ పార్క్‌లో మొదటి టెస్ట్‌లో మొదటి ఇన్నింగ్స్‌లో 55 పరుగులు స్కోర్‌ చేశాడు. 25 సంవత్సరాల ఆంబ్రోస్‌ తన సహచరుడు కోలింగ్‌వుడ్‌ కన్నా ఎక్కువ ధాటీగా బ్యాట్‌ చేసి 15 బౌండరీలు, రెండు సిక్సర్లు కొట్టాడు. ఆంబ్రోస్‌ గురువారం చివరి ఓవర్‌లో తన తొలి టెస్ట్‌ సెంచరీ స్కోర్‌ చేయడానికి చేసిన ప్రయత్నం ఫలించలేదు. కాగా, కోలింగ్‌వుడ్‌ ఎక్కువగా ఆచితూచి బ్యాట్‌ చేశాడు. అతను ఆరు బౌండరీలు కొట్టాడు. అతను తన తొమ్మిదవ టెస్ట్‌ హాఫ్‌ సెంచరీకి రెండు పరుగుల చేరువలో ఉన్నాడు. వాస్తవానికి ఇంగ్లండ్‌ గురువారం ఉదయం ఆటను శుభప్రదంగానే ప్రారంభించింది. న్యూజిలాండ్‌ కెప్టెన్‌ డేనియల్‌ వెట్టోరి టాస్‌ గెలిచి ఫీల్డింగ్‌ను ఎంచుకున్న అనంతరం కెప్టెన్‌ మైకేల్‌ వాన్‌ (32), అలస్టైర్‌ కుక్‌ (44) జతగా మొదటి వికెట్‌కు 79 పరుగులు జోడించారు. లంచ్‌ విరామం వరకు బ్యాట్‌ చేస్తూనే ఉన్నారు. లంచ్‌ విరామానంతరె రెండవ బంతికే ఓరామ్‌ ప్రత్యర్థి జట్టు కెప్టెన్‌ వాన్‌ను క్లీన్‌ బౌల్డ్‌ చేశాడు. ఆతరువాత ఇంగ్లండ్‌ వికెట్లు త్వరితగతిన పతనమయ్యాయి. ఆండ్రూ స్ట్రాస్‌ (8), ఇయాన్‌ బెల్‌ (11), కెవిన్‌ పీటర్సన్‌ (31) అవుటయ్యారు. మొదటి టెస్ట్‌లో న్యూజిలాండ్‌ 189 పరుగుల ఆధిక్యంతో గెలిచింది.
 

