భారత్‌ పర్యటనకు దక్షిణాఫ్రికా జట్టు

ఇండియాతో జరిగే మూడు క్రికెట్‌ టెస్ట్‌ల సీరీస్‌ కోసం దక్షిణాఫ్రికా తన బౌలర్ల బృందంలో రెండు మార్పులు చేసినట్లు సెలక్టర్లు మంగళవారం ప్రకటించారు. ఆరు టెస్ట్‌లు ఆడిన స్వింగ్‌ బౌలర్‌ చార్ల్‌ లాంగెవెల్ట్‌ను 34 టెస్ట్‌లు ఆడిన ఆండ్రీ నెల్‌ స్థానంలోను తీసుకున్నారు. కాగా స్వల్ప శస్త్రచికిత్స కారణంగా బంగ్లాదేశ్‌లో రెండు టెస్ట్‌లు ఆడని లెఫ్ట్‌ ఆర్మ్‌ స్పిన్నర్‌ పాల్‌ హారిస్‌ను తిరిగి జట్టులోకి తీసుకున్నారు. చిట్టగాంగ్‌లో బంగ్లాదేశ్‌తో టెస్ట్‌లో మొదటిసారిగా ఐదు వికెట్లు పడగొట్టిన రికార్డు సాధించిన మరొక లెఫ్ట్‌ ఆర్మ్‌ స్పిన్నర్‌ రాబిన్‌ పీటర్సన్‌ జట్టులో తన స్థానాన్ని నిలబెట్టుకున్నాడు. హారిస్‌కు పీటర్సన్‌ తోడుగా ఉంటాడు. ఆఫ్‌ స్పిన్నర్‌ జోహాన్‌ బోతాకు జట్టులో స్థానం కల్పించలేదు. 14 మంది సభ్యులు ఉన్న జట్టులో పీటర్సన్‌, లాంగెవెల్ట్‌తో సహా ఆరుగురు శ్వేతేతర క్రీడాకారులు ఉన్నారు. అయితే, సెలక్టర్లు తొలుత ఎంపిక చేసిన జట్టును క్రికెట్‌ సౌతాఫ్రికా (సిఎస్‌ఎ) అధ్యక్షుడు నార్మన్‌ అరెండ్సె ఆమోదించారా లేదా అనే విషయం చెప్పడానికి సెలక్టర్ల కన్వీనర్‌ జౌబర్ట్‌ స్ట్రైడమ్‌ అందుబాటులో లేరు. బంగ్లాదేశ్‌లో పర్యటనకు ఎంపిక చేసిన దక్షిణాఫ్రికా జట్టుకు ఆమోద ముద్ర వేయడానికి అరెండ్సె నిరాకరించడం క్రితం నెల వివాదానికి దారి తీసింది. తొలుత ఎంపిక చేసిన జట్టులో నలుగురు నల్లజాతి క్రీడాకారులు మాత్రమే ఉన్నారు. హారిస్‌ చివరి క్షణంలో ఉపసంహరించుకోవడంతో పీటర్సన్‌ను జట్టులోకి తీసుకున్నారు. చివరకు ఆ జట్టును సిఎస్‌ఎ చీఫ్‌ ఎగ్జిక్యూటివ్‌ గెరాల్డ్‌ మజోలా ప్రకటించడం ఆయనకు, అరెండ్సెకు మధ్య ఘర్షణకు దారి తీసింది. వారిద్దరినీ విభేదాలను పరిష్కరించుకొని, దక్షిణాఫ్రికా జట్టు జాతిపూర్వకంగా కూడా సమతూకంలో ఉండేవిధంగా ఒక వ్యూహాన్ని రూపొందించవలసిందని సిఎస్‌ఎ అసాధారణ సర్వసభ్య మండలి సమావేశంలో కోరిన తరువాతే ఈ వివాదం పరిష్కామైంది. కాగా, ఈ నెల 26న ప్రారంభమయ్యే భారత పర్యటనలో దక్షిణాఫ్రికా జట్టు చెన్నై, అహ్మదాబాద్‌, కాన్పూర్‌లో మూడు టెస్ట్‌లు ఆడుతుంది. 

దక్షిణాఫ్రికా జట్టు సభ్యుల పేర్లు: గ్రేమ్‌ స్మిత్‌ (కెప్టెన్‌), ఏష్‌వెల్‌ ప్రిన్స్‌, హషిమ్‌ ఆవ్లూ, మార్క్‌ బౌచర్‌, ఎబి డివిలీర్స్‌, జెపి దుమినీ, పాల్‌ హారిస్‌, జాక్విస్‌ కలిస్‌, చార్ల్‌ లాంగెవెల్ట్‌, నీల్‌ మెకంజీ, మోర్నె మోర్కెల్‌, మఖయా ఎన్తిని, రాబిన్‌ పీటర్సన్‌, డేల్‌ స్టీన్‌.
 

