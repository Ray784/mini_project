ఫెదరర్‌ను తరుముకువస్తున్న నాదల్‌

ప్రపంచ నంబర్‌ వన్‌ టెన్నిస్‌ క్రీడాకారుడు, స్విస్‌ రోజర్‌ ఫెదరర్‌ తన కెరీర్‌ పతనావస్థలో ఉందన్న వాదనను త్రోసిపుచ్చవచ్చు. కాని తాజా ర్యాంకింగ్‌ పాయింట్ల ప్రకారం, 2004 ఫిబ్రవరి నుంచి ప్రపంచంలో అగ్ర స్థానంలో కొనసాగుతున్న ఫెదరర్‌ తన నంబర్‌ వన్‌ ర్యాంక్‌ను కోల్పోయే సూచనలు గోచరిస్తున్నాయి. ఇదే సరళి కనుక కొనసాగినట్లయితే, ఫెదరర్‌కు స్థానభ్రంశం కలిగించే క్రీడాకారుడు స్పానియర్డ్‌ రఫేల్‌ నాదల్‌ కాగలడు. అధికారిక ఎటిపి వెబ్‌సైట్‌ ప్రకారం, నాదల్‌ కన్నా ఫెదరర్‌ ఆధిక్యం 350 పాయింట్ల మేరకు మాత్రమే ఉంది. 'దుబాయిలో మొదటి రౌండ్‌లో ఫెదరర్‌ నిష్క్రమణ, నాదల్‌ క్వార్టర్‌ఫైనల్‌ వరకు వెళ్ళిన అనంతరం స్విస్‌ నంబర్‌ వన్‌ (6330) సోమవారానికి స్పానియర్డ్‌ (5980)పై 350 పాయింట్ల ఆధిక్యంలో ఉన్నాడు. 2004 మే 10 తరువాత మొదటి రెండు ర్యాంకుల మధ్య ఇంత తక్కువ వ్యత్యాసం ఉండడం ఇదే మొదటిసారి. అప్పుడు నంబర్‌ 2 అమెరికన్‌ ఆండీ రాడిక్‌కు, ఫెదరర్‌కు మధ్య వ్యత్యాసం ఇదే స్థాయిలో ఉంది' అని ఎటిపి వెబ్‌సైట్‌ వివరించింది. 'ఫెదరర్‌ 2004 ఫిబ్రవరి 2 నుంచి వరుసగా 215 వారాల పాటు నంబర్‌ వన్‌గా ఉంటూ రికార్డు సృష్టించాడు. కాగా నాదల్‌ 2005 జూలై 25 నుంచి వరుసగా 138 వారాల పాటు నంబర్‌ 2 ర్యాంకులో ఉండి రికార్డు స్థాపించాడు' అని వెబ్‌సైట్‌ పేర్కొన్నది. 'ఈ సీజన్‌లో తొలి ఎటిపి మాస్టర్స్‌ సీరీస్‌ టోర్నమెంట్‌ అయిన ఇండియన్‌ వెల్స్‌లో నంబర్‌ వన్‌ ర్యాంకింగ్‌ చేతులు మారకపోవచ్చు. ఎందుకంటే, ఫెదరర్‌ తొలి రౌండ్‌ (5)లో ఓడిపోగా నాదల్‌ టైటిల్‌ పాయింట్లు (500) నిలబెట్టుకోవడానికి ప్రయత్నిస్తున్నాడు. అయితే, ఇండియన్‌ వెల్స్‌లో ఉభయ క్రీడాకారులకు లభించే ఫలితాలను ఆధారంగా చేసుకుని అప్పటి నంబర్‌ వన్‌ స్థానం కోసం పోటీ మియామి టోర్నీ వరకు సాగవచ్చు. నాదల్‌ క్వార్టర్‌ఫైనల్స్‌ పాయింట్లు (125) డిఫెండ్‌ చేసుకోవలసి ఉంటుంది. ఫెదరర్‌ నాలుగవ రౌండ్‌ పాయింట్లు (75) డిఫెండ్‌ చేసుకోవలసి ఉంటుంది' అని ఎటిపి వెబ్‌సైట్‌ వివరించింది. ఫెదరర్‌, నాదల్‌ ఈ సంవత్సరం ఇంతవరకు ఒక్క టైటిల్‌ కూడా గెలుచుకోలేకపోయారు. కాని వారి సమీప ప్రత్యర్థి, 20 సంవత్సరాల సెర్బ్‌ క్రీడాకారుడు నొవాక్‌ జోకోవిచ్‌ ఆస్ట్రేలియన్‌ ఓపెన్‌ను గెలుచుకుని దుబాయి ఓపెన్‌లో సెమీఫైనల్‌ వరకు పురోగమించాడు. 'ఫెదరర్‌ కన్నా జొకోవిచ్‌ ఇంకా వెయ్యికి పైగా పాయింట్లు వెనుకబడి ఉన్నప్పటికీ జొకోవిచ్‌ గత సీజన్‌ ముగిసినప్పటి నుంచి అతని ఆధిక్యాన్ని తగ్గించాడు. జొకోవిచ్‌ ఆస్ట్రేలియన్‌ ఓపెన్‌లో తన తొలి గ్రాండ్‌ శ్లామ్‌ టైటిల్‌ను హస్తగతం చేసుకోవడంతో ర్యాంకింగ్‌ పోరాటం ప్రారంభించాడు' అని వెబ్‌సైట్‌ పేర్కొన్నది.
 

