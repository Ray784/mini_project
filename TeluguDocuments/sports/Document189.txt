ఐసిఎల్‌ మొదటి మ్యాచ్‌లో విజేత అహ్మదాబాద్‌ రాకెట్స్‌

దేశవాళి క్రికెట్‌ను ప్రోత్సహించేందుకు ఇండియన్‌ క్రికెట్‌ లీగ్‌ (ఐసిఎల్‌) నిర్వహిస్తోన్న రెండోదశ టోర్నమెంట్‌ చంఢీఘడ్‌లోని టయు దేవీలాల్‌ స్టేడియంలో (పంచకుల) ప్రారంభమైంది. మొదటి మ్యాచ్‌లో చంఢీఘడ్‌ లయన్స్‌ అహ్మదాబాద్‌ రాకెట్స్‌ తలపడగా ఉత్కంఠభరితంగా సాగిన పోరులో అహ్మదాబాద్‌ రాకెట్స్‌ విజయం సాధించింది. 20 ఓవర్ల ఈ ట్వంటీట్వంటీ మ్యాచ్‌లో టాస్‌ గెలిచిన అహ్మదాబాద్‌ రాకెట్స్‌ ముందుగా బ్యాటింగ్‌ను ఎంచుకుంది. ఈ జట్టు ఓపెనర్‌లుగా బరిలోకి దిగిన వావెల్‌ హిండ్స్‌ (59), సచిన్‌ డోల్‌పూర్‌ (54)లు మంచి శుభరాంభాన్ని ఇవ్వగా నిర్ణీత ఓవర్లు పూర్తయ్యేసరికి అహ్మదాబాద్‌ రాకెట్స్‌ 5 వికెట్లు కోల్పోయి 158 పరుగులు చేసింది. 

  అనంతరం బ్యాటింగ్‌కు దిగిన చంఢీఘడ్‌ లయన్స్‌ నిర్ణీత ఓవర్లు ఆడి ఆరువికెట్లు కోల్పోయి 139 పరుగులు సాధించింది. దీంతో అహ్మదాబాద్‌ రాకెట్స్‌ 19 పరుగుల ఆధిక్యంతో విజేతగా నిలిచింది. రాకెట్స్‌లో 43 బంతులను ఎదుర్కొని 59 పరుగులు చేసిన వావెల్‌ హిండ్స్‌ మ్యాన్‌ ఆఫ్‌ ది మ్యాచ్‌ గా నిలిచాడు.
 

 
 
