 రచ్చకెక్కిన అంజు- ఉష విభేదాలు

భారతదేశం గర్వించదగ్గ స్థాయికెదిగిన ఇద్దరు కేరళ అథ్లెట్లు అంజూబాబీ జార్జ్‌-పిటి ఉషల మధ్య విభేదాలు గుప్పుమన్నాయి. గొడవ ఏంటంటే... వివాదానికి కారణమైన వ్యాఖ్యల్ని 'మలయాళ మనోరమ టీవీ చానెల్‌' కిచ్చిన ఓ ఇంటర్వ్యూలో ముందుగా అంజూచేసింది. 'పయ్యోలీ ఎక్స్‌ప్రెస్‌'గా విఖ్యాతి గాంచిన ఉష కేవలం ఆసియాస్థాయి అథ్లెట్టని, అందుకే ఆమె తనకు ఆరాధ్యురాలుకాదని తేల్చి చెప్పింది. ఆ మాటకొస్తే మిల్కాసింగ్‌ కూడా అంతర్జాతీయస్థాయి అథ్లెట్‌కాదంది. 1984 లాస్‌ ఏంజిల్స్‌ ఒలింపిక్స్‌ 400 మీటర్ల హర్డిల్స్‌లో ఉష నాలుగోస్థానంలో నిలిచిందంటే అది ఆమె ఘనతకాదని, తూర్పుదేశాలకు చెందిన అథెట్లు ఒలింపిక్స్‌ను బహిష్కరించడంవల్లే సాధ్యమైందని తెలిపింది. 

అంజూ వ్యాఖ్యలపై ఉష స్పందిస్తూ '1985, 1986 సంవత్సరాల్లో అంతర్జాతీయ అథ్లెటిక్‌ సమాఖ్య ఎంపిక చేసిన ప్రపంచంలోని బెస్ట్‌-8 అథ్లెట్లలో నేనూ ఉన్నాను. అయినా అంజూ చిన్నపిల్ల. ఆమె ఇంకా ఎదగాలి. నేను మాట్లాడితే బీజింగ్‌ ఒలింపిక్స్‌కు సిద్ధమవుతున్న ఆమె మానసికంగా దెబ్బతింటుంది. భా రత్‌ ఆమెనుంచి పతకం ఆశిస్తోంది. ఇప్పుడామెను బాధపెట్టడం నాకిష్టం లేదు' అంటూ ఉష స్పందించింది.
 
 
