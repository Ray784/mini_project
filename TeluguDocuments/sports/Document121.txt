బింద్రాకు ఐసిసిలో ప్రత్యేక పదవి

అంతర్జాతీయ క్రికెట్‌ మండలి (ఐసిసి)లో భారతదేశపు పలుకుబడి దివ్యంగా కొనసాగుతున్నది. ఇటీవలి కాలంలో ఐసిసి నిర్ణయాలను తన ధన బలంతో ప్రభావితం చేసినట్లుగా ఆరోపణలకు గురైన భారత క్రికెట్‌ కంట్రోల్‌ బోర్డు (బిసిసిఐ) ప్రపంచ క్రికెట్‌ సంస్థ పాలకవర్గంలో శక్తిమంతమైన ప్రతినిధిని కీలక పదవిలో నియమించేట్లు చేసుకోగలిగింది. ఐసిసి ప్రధాన కార్యాలయం ఉన్న దుబాయిలో మండలి చీఫ్‌ ఎగ్జిక్యూటివ్‌ ఆఫీసర్‌ (సిఇఒ) పదవికి జరిగిన పోటీలో నుంచి ఇంద్రజిత్‌ సింగ్‌ బింద్రా వయోపరిమితికి సంబంధించిన నిబంధనల కారణంగా తప్పుకోవలసి వచ్చిన అనంతరం ఆయన కోసం ఒక ప్రత్యేక పదవిని సృష్టించేట్లుగా ఐసిసి సభ్యులను బిసిసిఐ ఒప్పించగలిగింది. 68 సంవత్సరాల బింద్రా ఇప్పుడు ఐసిసికి ప్రిన్సిపాల్‌ సలహాదారుగా ఉంటారు. ఆయనకు అపరిమిత అధికారాలు ఉంటాయి. శక్తిమంతమైన ఎగ్జిక్యూటివ్‌ బోర్డు సమావేశంతో సహా ఐసిసి సమావేశాలన్నిటికీ హాజరయ్యేందుకు ఆయనకు అర్హత ఉంటుంది. ఎగ్జిక్యూటివ్‌ బోర్డు సమావేశంలోనే ఆయన నియామకాన్ని ఆమోదించారు. ఇది ఇలా ఉండగా, దక్షిణాఫ్రికాకు చెంది ఇంతియాజ్‌ పటేల్‌ను తదుపరి సిఇఒగా ఐసిసి నియమించంది. భారత సంతతికి చెందిన దక్షిణాఫ్రికన్‌ అయిన పటేల్‌ ఈ సంవత్సరం జూన్‌లో మాల్కమ్‌ స్పీడ్‌ స్థానంలో సిఇఒగా పదవీ బాధ్యతలు స్వీకరిస్తారు. కాగా, బింద్రా నియామకానికి సంబంధించిన వివరాలను ఇంకా బహిర్గతపరచలేదు. కాని, ఆయన రెండు సంవత్సరాల పాటు ఈ పదవిలో ఉంటారని తెలుస్తున్నది. ఎగ్జిక్యూటివ్‌ బోర్డు రెండు రోజుల సమావేశం మొదటి రోజు సోమవారం దుబాయిలో బింద్రా, పటేల్‌ల నియామకం గురించి ప్రకటించారు. అయితే, వయస్సు కారణంగా బింద్రా ఓడిపోయారనే వాదనను ఇంగ్లండ్‌ క్రికెట్‌ బోర్డు (ఇసిబి) చైర్మన్‌ డేవిడ్‌ మోర్గన్‌, ఈ నిర్ణయం తీసుకున్న కమిటీలోని నలుగురు సభ్యులలో ఒకరు ఖండించారు. సిఇఒ పదవికి అది ఎప్పుడూ సమస్యే కాదని వారు స్పష్టం చేశారు. ప్రత్యేక నైపుణ్యం ఉన్న సిఇఒ మాకు కావాలి కనుక బింద్రానే ఎంపిక చేయవలసి వస్తే వయస్సు సమస్యే కాదు. అవసరమైతే నిబంధనలను మార్చి ఉండేవారం అని మోర్గన్‌ వివరించారు. కాగా, 43 సంవత్సరాల పటేల్‌ క్రికెట్‌ సౌత్‌ ఆఫ్రికాతో చాలా కాలంగా సంబంధాలు కలిగి ఉన్నారు. ఆయన ప్రస్తుతం దక్షిణాఫ్రికాలో సూపర్‌ స్పోర్ట్స్‌ చానెల్‌ సిఇఒగా ఉన్నారు. ఆయన గొప్ప పరిపాలనా దక్షుడని వినికిడి. ఇది ఇలా ఉండగా, భారత బోర్డు పదవి వలె కాకుండా ఐసిసిలో బింద్రా పదవి కేవలం గౌరవ ప్రతిపత్తి ఉన్నది కాదని బిసిసిఐ వర్గాలు స్పష్టం చేశాయి. ఐసిసి సిఇఒ ఆదాయం ఎంతో కచ్చితంగా తెలియకపోయినా ఆయన ఏడాదికి సుమారు 5 లక్షల డాలర్లు ఆర్జించగలరని తెలుస్తున్నది. కాగా ప్రిన్సిపాల్‌ సలహాదారుగా బింద్రా ఐసిసి విధాన నిర్ణయాలను ప్రభావితం చేయగలరు. ఆయన న్యూఢిల్లీ నుంచి తన బాధ్యతలను నిర్వర్తించగలరని బిసిసిఐ వర్గాలు సూచించాయి. మాజీ ఐఎఎస్‌ అధికారి అయిన బింద్రా ఐపిఎల్‌తో సంబంధాలను తెంచుకోవలసి ఉంటుంది. అయితే, పంజాబ్‌ క్రికెట్‌ సంఘం అధ్యక్షుడుగా ఆయన కొనసాగవచ్చు. బింద్రా నియామకం కారణంగా బిసిసిఐ రానున్న రెండు సంవత్సరాలలో ఐసిసి వ్యవహారాలలో గట్టి పలుకుబడి కలిగి ఉంటుంది. ఆతరువాత అంటే 2010లో ప్రస్తుత బిసిసిఐ అధ్యక్షుడు శరద్‌ పవార్‌ ఐసిసి అధ్యక్ష పదవిని చేపట్టగలరు.
 

