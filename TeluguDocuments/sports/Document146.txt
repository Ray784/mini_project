బంగ్లా పై దక్షిణాఫ్రికా క్లీన్‌స్వీప్‌

బంగ్లాదేశ్‌తో జరిగిన మూడు వన్‌డే అంతర్జాతీయ (ఒడిఐ) మ్యాచ్‌ల క్రికెట్‌ సీరీస్‌ను దక్షిణాఫ్రికా 30తో కైవసం చేసుకున్నది. శుక్రవారం ఢాకాలో జరిగిన ఆఖరి, మూడవ ఒడిఐ మ్యాచ్‌లో కెప్టెన్‌ గ్రేమ్‌ స్మిత్‌ అజేయ హాఫ్‌ సెంచరీ తోడ్పాటుతో దక్షిణాఫ్రికా (ప్రోటియాస్‌) జట్టు ఏడు వికెట్ల తేడాతో బంగ్లాదేశ్‌ను ఓడించింది. ముందు బ్యాట్‌ చేసిన బంగ్లాదేశ్‌ను 42.5 ఓవర్లలో 143 పరుగుల స్కోరుకు ఆలౌట్‌ చేసిన దక్షిణాఫ్రికా 34.2 ఓవర్లలో మూడు వికెట్ల నష్టానికి 147 పరుగులు చేసి గెలుపొందింది. ఓపెనర్‌ హెర్షెల్‌ గిబ్స్‌ (10), అల్విరో పీటర్సన్‌ (24), ఎబి డివిలీర్స్‌ (40) వికెట్లను దక్షిణాఫ్రికా కోల్పోయింది. ఎ రజాక్‌, ముషర్రఫ్‌, రజా తలా ఒక వికెట్‌ పడగొట్టారు. ఈ సీరీస్‌ విజయంతో దక్షిణాఫ్రిగా ప్రపంచ వన్‌డే ర్యాంకింగ్‌ల పట్టికలో ఆస్ట్రేలియాను వెనుకకు నెట్టి తిరిగి ప్రథమ స్థానాన్ని హస్తగతం చేసుకున్నది. 'ప్రపంచంలో నంబర్‌ వన్‌ కావడం నిజంగా గొప్ప ఘనత. మేము దీనిని సాధించాం' అని గ్రేమ్‌ స్మిత్‌ ఆనందాతిరేకాలతో మ్యాచ్‌ అనంతరం విలేకరులతో చెప్పాడు. స్మిత్‌ ఈ మ్యాచ్‌లో 68 పరుగులు చేసి అవుటు కాలేదు. ఇది అతనికి 36వ ఒడిఐ హాఫ్‌ సెంచరీ. అతను 94 బంతులు ఎదుర్కొని మూడు భారీ సిక్సర్లు, మూడు బౌండరీలు కొట్టాడు. అతను కొట్టిన ఒక సిక్సర్‌తో దక్షిణాఫ్రికాకు విజయం లభించింది. స్మిత్‌ ఇదే మ్యాచ్‌లో 52 పరుగుల వ్యక్తిగత స్కోరు వద్ద ఒడిఐలలో 5000 పరుగులు పూర్తి చేశాడు. 'రెండు తరహాల క్రికెట్‌లో 5000 పరుగుల లక్ష్యాన్ని సాధించినందుకు నాకు చాలా సంతోషంగా ఉన్నది. ఇది ఎంతో ఘనమైనది' అని స్మిత్‌ విలేకరులతో అన్నాడు. అంతకుముందు అల్బీ మోర్కెల్‌ నాలుగు వికెట్లు, జోహాన్‌ బోతా మూడు వికెట్లు తీసుకోవడంతో దక్షిణాఫ్రికా జట్టు తన ప్రత్యర్థి బంగ్లాదేశ్‌ను తక్కువ స్కోరుకే ఆలౌట్‌ చేసింది. బంగ్లాదేశ్‌ ఓపెనర్‌ షహరియార్‌ నఫీస్‌ 25 పరుగులతో తమ జట్టులో టాప్‌ స్కోరు చేశాడు. నజీమ్‌ ఉద్దీన్‌ 20 పరుగులకు అవుటు కాగా ఫర్హద్‌ రజా 20 పరుగులు అవుటు కాలేదు. అల్బీ మోర్కెల్‌ 29 పరుగులకు నాలుగు వికెట్లు తీసుకున్నాడు. ఇది అతనికి కెరీర్‌లోనే అత్యుత్తమ గణాంకాలు. కాగా, అల్బీ మోర్కెల్‌కు మ్యాన్‌ ఆఫ్‌ ది మ్యాచ్‌ అవార్డును, గ్రేమ్‌ స్మిత్‌కు మ్యాన్‌ ఆఫ్‌ ది సీరీస్‌ అవార్డును ప్రకటించారు. బంగ్లాదేశ్‌ను దక్షిణాఫ్రికా గత ఆదివారం మొదటి మ్యాచ్‌లో తొమ్మిది వికెట్ల తేడాతోను, బుధవారం రెండవ మ్యాచ్‌లో ఏడు వికెట్ల తేడాతోను ఓడించింది. 

సంక్షిప్తంగా స్కోర్లు 

బంగ్లాదేశ్‌ ఇన్నింగ్స్‌ (42.5 ఓవర్లలో) 143 ఆలౌట్‌ (ఎస్‌ నఫీస్‌ 25, ఎన్‌ ఉద్దీన్‌ 20, ఎఫ్‌ రజా 20 నాటౌట్‌, ఎ మోర్కెల్‌ 29 పరుగులకు 4 వికెట్లు, జె బోతా 34 పరుగులకు 3 వికెట్లు) 

దక్షిణాఫ్రికా ఇన్నింగ్స్‌ (34.2 ఓవర్లలో) 3 వికెట్లకు 147 (జి స్మిత్‌ 68 నాటౌట్‌, ఎబి డవిలీర్స్‌ 40, ఎ పీటర్సన్‌ 24).
 

