ఫామ్ లోకొచ్చిన యువీ: భారత్ గెలుపు

 వరుసగా విఫలమవుతున్న యువరాజ్ సింగ్ ఫామ్ లోకి రావడంతో శ్రీలంకతో జరిగిన వన్డే మ్యాచులో భారత్ విజయం సాధించింది. రెండు వికెట్ల తేడాతో భారత్ విజయం సాధించింది. చమిండా వాసు అద్భుతమైన బంతికి యువరాజ్ సింగ్ (76) అవుట్ కావడంతో మ్యాచ్ ఉత్కంఠభరితంగా మారింది. అయితే కెప్టెన్ మహేంద్ర సింగ్ ధోనీతో కలిసి ఇర్ఫాన్ పఠాన్ (31) ఇన్నింగ్సును సరిదిద్దాడు. తర్వాత బ్యాటింగ్ కు దిగిన ప్రవీణ్ కుమార్ (6) పెద్దగా రాణించలేదు. అమర్ సింఘే బౌలింగులో అవుటయ్యాడు.

భారత్ రెండు పరుగుల స్కోర్ వద్ద ఉండగా సచిన్ టెండూల్కర్ డకవుట్ కావడంతో మొదటి దెబ్బ తగిలింది. గంభీర్ 15 పరుగులు చేసి అవుటయ్యాడు. ఉతప్ప (10), రోహిత్ శర్మ (24) విఫలం కావడంతో భారత్ కష్టాల్లో పడింది.

విజయానికి మూడు పరుగులు చేయాల్సిన సమయంలో హర్బజన్ సింగ్ (3) మలింగ బౌలింగులో అవుట్ కావడంతో మరోసారి మ్యాచ్ ఉత్కంఠ భరితంగా మారింది. అప్పటికి భారత్ 8 వికెట్లు కోల్పోయింది. ఇషాంత్ శర్మ, మునాఫ్ పటేల్ మాత్రమే బ్యాటింగ్ కు దిగాల్సి ఉంది. ఆ తర్వాత క్రీజ్ లోకి వచ్చిన ఇషాంత్ శర్మ మలింగ వేసిన రెండు బంతులను ఎదుర్కోవడానికి బాగానే కష్టపడాల్సి వచ్చింది. అప్పటికి ఒక ఓవర్ మాత్రమే మిగిలి ఉంది. మహరూఫ్ చివరి ఓవర్ మొదటి బంతి వైడ్ అయింది. రెండో బంతికి ధోనీ రెండు పరుగులు చేసి భారత్ కు విజయాన్ని అందించాడు. దాంతో ధోనీ అర్థ సెంచరీ కూడా పూర్తి చేసుకున్నాడు. ఈ విజయంతో భారత్ కు 12 పాయింట్లు వచ్చాయి.

కుమార సంగర్కర సెంచరీతో కదం తొక్కడంతో అడిలైడ్ ఓవెల్‌లో జరిగిన సీబీ సిరీస్ ఎనిమిదో వన్డే మ్యాచ్‌లో టాస్ గెలిచి మొదట బ్యాటింగ్ చేసిన శ్రీలంక ఆరు వికెట్ల నష్టానికి 238 పరుగులు చేసింది. కెప్టెన్ జయవర్ధనేతో కలసి సంగర్కర (128) ప్రారంభంలోని రెండు వికెట్లు కోల్పోయి కష్టాల్లో పడ్డ శ్రీలంకను ఆదుకున్నాడు. వీరిద్దరూ మూడో వికెట్‌కు 153 పరుగులు జోడించారు.దీంతో శ్రీలంక ఈ మ్యాచ్‌లో భారత్ ముందు గౌరవప్రదమైన విజయలక్ష్యం ఉంచగలిగింది.

ఇక్కడి పరిస్థితులకు భారత్‌కు ఇది గట్టి విజయలక్ష్యమే. ఆరు పరుగులకే రెండు వికెట్లు కోల్పోయిన దశలో క్రీజ్‌లోకి వచ్చిన సంగర్కర, జయవర్ధనేలు భారత బౌలర్లను సమర్థవంతంగా ఎదుర్కొని శ్రీలంకకు మంచి స్కోరు అందించారు. భారత బౌలర్లలో మునాఫ్ పటేల్, ఇర్ఫాన్ పఠాన్, హర్భజన్ సింగ్ తలా ఓ వికెట్ దక్కించుకున్నారు. మిగిలిన ముగ్గురు శ్రీలంక బ్యాట్స్‌మెన్ రనౌట్‌లు అయ్యారు.



