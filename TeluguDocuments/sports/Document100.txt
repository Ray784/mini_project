పిటి ఉష, అంజూ మాటల పోరు

మన దేశానికి చెందిన సుప్రసిద్ధ మహిళా అథ్లెట్లు పి.టి. ఉష, అంజూ బాబీ జార్జి మధ్య మాటల యుద్ధం ప్రారంభమైంది. పయ్యోలి ఎక్స్‌ప్రెస్‌ ఉష తన కాలంలో ప్రపంచ శ్రేణి అథ్లెట్‌ కాదంటూ అంజూ జార్జి చేసిన వ్యాఖ్యలకు ఉష ఆగ్రహం చెందింది. అయినా, ఆ లాంగ్‌ జంపర్‌ యోగ్యతలపై తాను వ్యాఖ్యానించబోనని, ఎందుకంటే ఆమె కేవలం ఒక బాలిక అని ఉష అన్నది. అంజూ ఒక టెలివిజన్‌ ఇంటర్వ్యూలో మాట్లాడుతూ, ఉష విజయాలను కించపరచడం తన అభిమతం కానప్పటికీ, ఆమెను ప్రపంచ శ్రేణి అథ్లెట్‌గా తాను పరిగణించబోనని చెప్పింది. 1984 లాస్‌ ఏంజెలిస్‌ ఒలింపిక్స్‌ను అప్పటి తూర్పు బ్లాక్‌ దేశాలు బహిష్కరించగా ఉష 400 మీటర్ల హర్డిల్స్‌ పందెంలో నాలుగవ స్థానం పొందడాన్ని దృష్టిలో పెట్టుకుని అంజూ ఈ వ్యాఖ్య చేసినట్లుంది. ఉష మీకు ఎందుకు ఆరాధ్య అథ్లెట్‌ కాదనే ప్రశ్నకు అంజూ సమాధానం ఇస్తూ, ఆ కేరళ రన్నర్‌ (ఉష) ప్రపంచ శ్రేణి అథ్లెట్‌ కానందున ఆమె తనకు ఆరాధ్య అథ్లెట్‌ కాదని చెప్పింది. నేను ప్రపంచ శ్రేణి అథ్లెట్లనే ఆదర్శంగా తీసుకోవాలనుకుంటున్నాను అని అంజూ బాబీ జార్జి మలయాళ మనోరమ టెలివిజన్‌ చానెల్‌కు ఇచ్చిన ఇంటర్వ్యూలో చెప్పింది. అంజూ వ్యాఖ్యలకు ఉష ప్రతిస్పందిస్తూ తాను అంజూ మనసును గాయపరచాలని కోరుకోవడం లేదని, ఎందుకంటే అలా చేస్తే బీజింగ్‌ ఒలింపిక్స్‌కు ఆమె సన్నద్ధతపై దాని ప్రభావం పడుతుందని అన్నది. బీజింగ్‌ ఒలింపిక్స్‌లో అంజూ నుంచి ఒక పతకాన్ని ఇండియా ఆశిస్తున్నది. నేను ఆమె వ్యాఖ్యలకు సమాధానం చెబితే ఆమె బాధ పడవచ్చు. ఆమెను అటువంటి మానసిక వ్యథకు గురి చేసేందుకు నేను సిద్ధంగా లేను అని ఉష తెలియజేసింది. అయినా ఆమె (అంజూ) నా అర్హతలపై ఎలా నిర్ణయించగలదు? ప్రపంచంలోని ఎనిమిది మంది అత్యుత్తమ అథ్లెట్లలో ఒకరిగా నన్ను అంతర్జాతీయ ఔత్సాహక అథ్లెటిక్‌ సమాఖ్య 1985, 1986 సంవత్సరాలలో ఎంపిక చేసింది అని ఉష బాధాతప్త స్వరంతో అన్నది. అంజూ నా దృష్టిలో ఒక చిన్న పిల్ల వంటిది. నా కళ్ళ ముందే ఆమె ఎదుగుదలను చూశాను. ఆమె ఇంకా వృద్ధి చెందాలి అని ఉష అన్నది.
 
