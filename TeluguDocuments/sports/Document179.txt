ఒడిఐ సిరీస్‌లో దక్షిణాఫ్రికాకు ఆధిక్యం

బంగ్లాదేశ్‌తో జరుగుతున్న వన్‌డే అంతర్జాతీయ (ఒడిఐ) క్రికెట్‌ సీరీస్‌లో దక్షిణాఫ్రికా బుధవారం రెండవ మ్యాచ్‌లో ఏడు వికెట్ల తేడాతో గెలుపొంది 20తో తిరుగులేని ఆధిక్యం సాధించింది. ఇది మూడు మ్యాచ్‌ల సీరీస్‌. ఎబి డివీలీర్స్‌ అవుటు కాకుండా హాఫ్‌ సెంచరీ స్కోరు చేసి దక్షిణాఫ్రికా విజయానికి కారకుడయ్యాడు. ముందు బ్యాట్‌ చేసిన బంగ్లాదేశ్‌ 48.2 ఓవర్లలో 173 పరుగుల స్కోరుకు ఆలౌట్‌ కాగా దక్షిణాఫ్రికా 48.1 ఓవర్లలో మూడు వికెట్ల నష్టానికి 179 పరుగులు చేసి గెలుపొందింది. డివీలీర్స్‌, జెపి దుమినీ జతగా నాలుగవ వికెట్‌కు అజేయంగా 119 పరుగుల భాగస్వామ్యం నెలకొల్పి తమ జట్టుకు విజయం చేకూర్చారు. డివీలీర్స్‌ 70, దుమినీ 49 పరుగులు చేసి అవుటు కాలేదు. దక్షిణాఫ్రికా ఆదివారం చిట్టగాంగ్‌లో జరిగిన మొదటి వన్‌డేలో తొమ్మిది వికెట్ల తేడాతో బంగ్లాదేశ్‌ను ఓడించింది. బుధవారం మ్యాచ్‌లో బంగ్లాదేశ్‌ బౌలర్లలో లెఫ్ట్‌ ఆర్మ్‌ స్పిన్నర్‌ అబ్దుర్‌ రజాక్‌ 32 పరుగులకు 2 వికెట్లు, పేస్‌ బౌలర్‌ మష్రఫీ ముర్తజా 27 పరుగులకు ఒక వికెట్‌ పడగొట్టారు. ఆదిలోనే వికెట్లు కోల్పోయి, స్పిన్‌ బౌలర్ల నుంచి ఒత్తిడి ఎదుర్కొన్నప్పటికీ దక్షిణాఫ్రికా 174 పరుగుల విజయ లక్ష్యాన్ని సునాయాసంగానే ఛేదించింది. ఓపెనర్‌ హెర్షెల్‌ గిబ్స్‌ను 3 పరుగులకు జట్టు స్కోరు 13 వద్ద ముర్తజా అవుటు చేయగా హషిమ్‌ ఆవ్లూ 16 పరుగులు చేసి రజాక్‌ బౌలింగ్‌లో అతని క్యాచ్‌కే అవుటయ్యాడు. కెప్టెన్‌ గ్రేమ్‌ స్మిత్‌ 28 పరుగులు చేసిన అనంతరం రజాక్‌ బౌలింగ్‌లో అవుటయ్యాడు. అంతకుముందు బంగ్లాదేశ్‌ ఇన్నింగ్స్‌లో రకీబుల్‌ హసన్‌, షకీబ్‌ అల్‌ హసన్‌ చెరి ఒక హాఫ్‌ సెంచరీ స్కోరు చేశారు. రకీబుల్‌ 63, షకీబ్‌ 52 పరుగులు చేశారు. ఆంద్రీ నెల్‌ 27 పరుగులకు 4 వికెట్లు, చార్ల్‌ లాంగెవెల్ట్‌ 31 పరుగులకు 3 వికెట్లు, జోహాన్‌ బోతా 47 పరుగులకు ఒక వికెట్‌ తీసుకున్నారు. మిగిలిన రెండు వికెట్లూ రనౌట్లు. నెల్‌కు మ్యాన్‌ ఆఫ్‌ ది మ్యాచ్‌ అవార్డు ప్రకటించారు. 

సంక్షిప్తంగా స్కోర్లు: బంగ్లాదేశ్‌ (48.2 ఓవర్లలో) 173 ఆలౌట్‌ (రకీబ్‌ అల్‌ హసన్‌ 63, షకీబ్‌ అల్‌ హసన్‌ 52, మష్రఫీ ముర్తజా 20, ఆంద్రీ నెల్‌ 27 పరుగులకు 4 వికెట్లు, చార్ల్‌ లాంగ్‌వెల్ట్‌ 31 పరుగులకు 3 వికెట్లు). దక్షిణాఫ్రికా (48.1 ఓవర్లలో) మూడు వికెట్లకు 179 (ఎబి డీవీలీర్స్‌ 70 నాటౌట్‌, జె దుమినీ 49 నాటౌట్‌, గ్రేమ్‌ స్మిత్‌ 28, అబ్దుర్‌ రజాక్‌ 33 పరుగులకు 2 వికెట్లు).
 

