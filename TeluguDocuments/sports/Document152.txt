భారత హాకీ పునరుత్థానం తరవాతే నిష్క్రమిస్తా

ఒలింపిక్స్‌కు భారత హాకీ జట్టు అర్హత పొందలేకపోవడం దేశవ్యాప్తంగా పెద్ద ఎత్తున హాహాకారాలకు దారితీసి ఉండవచ్చునేమో గాని భారత హాకీ సమాఖ్య (ఐహెచ్‌ఎఫ్‌) అధ్యక్షుడు కె.పి.ఎస్‌. గిల్‌ మాత్రం ఈ పరాజయం తనకు అసలైన సవాల్‌ను విసిరిందని అన్నారు. జట్టు కోల్పోయిన స్థానాన్ని తిరిగి పొందిన తరువాతే తాను తన పదవి నుంచి నిష్క్రమిస్తానని గిల్‌ విస్పష్టంగా ప్రకటించారు. తన రాజీనామా కోసం పుంఖానుపుంఖాలుగా వస్తున్న డిమాండ్లకు గిల్‌ ఏమాత్రం చెక్కుచెదరలేదు. తాను ఈ దశలో పారిపోనని ఆయన స్పష్టం చేశారు. నాసిరకం అంపైరింగ్‌, అర్హత పోటీల పద్ధతి ఈ పరాజయానికి కారణాలుగా గిల్‌ పేర్కొన్నారు. గిల్‌ పిటిఐ వార్తా సంస్థకు ఇచ్చిన ఒక ఇంటర్వ్యూలో భారత ప్రస్తుత హాకీ దుస్థితి, ఈ క్రీడ పునరుత్థానానికి తన వ్యూహం వంటి వివిధ అంశాలపై మాట్లాడారు. ఒలింపిక్‌ అర్హత టోర్నీలో పరాజయం సమాఖ్యకు ఎదురుదెబ్బ అనడంలో సందేహం లేదని గిల్‌ అన్నారు. ఇది తనకు ఒక సవాల్‌ విసిరిందని, దీనిని తాను స్వీకరిస్తున్నానని గిల్‌ చెప్పారు. ఈ ఓటమికి జట్టు సభ్యులలో ప్రతిభ గాని, సత్తా గాని లేకపోవడం కారణం కాదని ప్రపంచానికి నిరూపించాలని అభిలషిస్తున్నానని ఆయన తెలిపారు. భారత హాకీని తిరిగి అగ్ర స్థానంలో నిలపడం తన ఆకాంక్ష అని గిల్‌ చెప్పారు. జట్టు గొప్పదేనని, అయితే, ఆ రోజు వారు తమ సత్తా సరిగ్గా ప్రదర్శించలేకపోయారని ఆయన పేర్కొన్నారు. తాము దీనికి క్రీడాకారులను తప్పు పట్టడం లేదని ఆయన చెప్పారు. జట్టులో తీవ్రమైన మార్పులేమీ చోటు చేసుకోకపోవచ్చునని ఆయన సూచించారు. రానున్న రెండు సంవత్సరాలలో ఇదే జట్టును సమర్థంగా తీర్చిదిద్దేందుకు ప్రయత్నిస్తామని ఆయన చెప్పారు. అయితే, కొందరు క్రీడాకారులు రావచ్చు, గాయాల కారణంగా కొందరు నిష్క్రమించవచ్చు అని ఆయన సూచించారు. క్రీడాకారులు, శిక్షణ సిబ్బంది తమ సత్తా, ప్రతిభ ప్రదర్శించగలరని గిల్‌ అన్నారు. 'ఒలింపిక్స్‌, ప్రపంచ కప్‌ వంటి ఎక్కువ వ్యవధి టోర్నమెంట్లలో మా జట్టు ఆట తీరును పరిశీలిస్తే, మా జట్టు ఎన్నడూ రెండవ మ్యాచ్‌లో బాగా ఆడలేదు. నిపుణుల అభిప్రాయం ప్రకారం, యూరోపియన్‌ జట్ల వలె కాకుండా భారతీయులు కోలుకోవడానికి 36 గంటలు తీసుకోవడమే ఇందుకు కారణం. మా క్రీడాకారులు కోలుకునే వ్యవధిని 18 గంటలకు తగ్గించేందుకు మేము వైజ్ఞానిక నిపుణులు, ఫిజియోథెరపిస్టుల సాయం తీసుకుంటున్నాం. అందుకే స్వల్ప వ్యవధి టోర్నమెంట్‌లలో మా జట్టు బాగా ఆడింది. వీటిలో క్రీడాకారులకు తగినంత విశ్రాంతి లభిస్తుంది అని గిల్‌ వివరించారు. ఇక చిలీలో అంపైరింగ్‌ దాడులు భారత జట్టుపై తీవ్ర ప్రభావం చూపాయని, తాను ఈ విషయాన్ని అంతర్జాతీయ హాకీ సమాఖ్య (ఎఫ్‌ఐహెచ్‌) దృష్టికి తీసుకువెళతానని గిల్‌ తెలియజేశారు. అంపైరింగ్‌ తప్పిదాలు తరచు జరుగుతున్నాయని, ఈ విధమైన వివక్ష అంతరించాలని, ఇటువంటివి క్రీడాకారుల నైతిక స్థైర్యాన్ని దెబ్బ తీస్తాయని ఆయన అన్నారు. సమాఖ్య అధ్యక్ష పదవిలో 14 సంవత్సరాలు ఉన్న తరువాత కూడా పదవిని పట్టుకుని వేళ్ళాడుతున్నారెందుకనే ప్రశ్నకు గిల్‌ సమాధానం ఇస్తూ, తాను 2003లోనే ఒక దృఢ నిర్ణయానికి వచ్చినట్లు చెప్పారు. భారత జట్టు కొన్ని చిరస్మరణీయ విజయాలు సాధించింది, ఆస్ట్రేలియా, హాలెండ్‌ వంటి పెద్ద జట్లను భారత జట్టు ఓడించిందని ఆయన తెలిపారు. అయితే, తాను కొనసాగాలనే అభ్యర్థన అధిక సంఖ్యాకుల వద్ద నుంచి వచ్చిందని ఆయన చెప్పారు. పైగా జట్టు పతనం ప్రారంభమైందని, గత ఒలింపిక్స్‌లో ఒక్క పతకం కూడా గెలుచుకోలేకపోయిందని ఆయన తెలిపారు. అసలు ఈ జట్టు గత ఒలింపిక్స్‌లో ఇంకా మెరుగైన ఆట ప్రదర్శించి ఉండవలసిందని ఆయన అన్నారు. అయితే, ఈ జట్టు తిరిగి విజృంభించగలదనే నమ్మకం తనకు ఉందని గిల్‌ చెప్పారు. తాను తనకు రెండు మూడేళ్ళ గడువును నిర్దేశించుకున్నానని, భారత హాకీ పునరుత్థానం జరిగిన తరువాత తాను పదవిలో నుంచి తప్పుకుంటానని గిల్‌ చెప్పారు. 

భారత హాకీ పునరుత్థానానికి వ్యూహం గురించి గిల్‌ ప్రస్తావిస్తూ, ఒలింపిక్‌ క్వాలిఫయర్స్‌కు ముందు కూడా వ్యూహం ఉందని చెప్పారు. ఈ వ్యూహం అనుసరిస్తున్నందుకేగా భారత జూనియర్‌ హాకీ జట్టు కొన్ని సంవత్సరాలుగా అగ్ర స్థానంలో ఉందని ఆయన చెప్పారు. 

ఇండియాలో ఆస్ట్రో టర్ఫ్‌ మైదానాల కొరత గురించి గిల్‌ ప్రస్తావిస్తూ, ఈ సంవత్సరాంతానికల్లా వివిధ నగరాలలో పది పన్నెండు కొత్త ఆస్ట్రో టర్ఫ్‌లను ఏర్పాటు చేయగలమని తెలియజేశారు. పలు రాష్ట్ర సంఘాలు కూడా అటువంటి టర్ఫ్‌ల కోసం సొంతంగా ప్రయత్నాలు చేస్తున్నాయని ఆయన చెప్పారు. 2010 కామన్‌వెల్త్‌ క్రీడోత్సవాల సమయానికి, ఢిల్లీలోను, పరిసరాలలోని పది ఆస్ట్రో టర్ఫ్‌లు ఉండగలవని చెబుతూ, ఇది హాకీకి పెద్ద ఎత్తున ప్రోత్సాహదాయకం కాగలదని గిల్‌ అన్నారు.
 

