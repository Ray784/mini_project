క్షతగాత్రుడు మురళీ కార్తీక్‌; దక్షిణాఫ్రికా టెస్ట్‌కు ఔట్‌

దక్షిణాఫ్రికాతో మొదటి రెండు క్రికెట్‌ టెస్ట్‌లకు భారత జట్టులో స్థానం పొందిన లెఫ్ట్‌ ఆర్మ్‌ స్పిన్నర్‌ మురళీ కార్తీక్‌ సోమవారం బెంగుళూరులో సెంట్రల్‌ జోన్‌, నార్త్‌ జోన్‌ జట్ల మధ్య మ్యాచ్‌లో చీలమండ గాయానికి గురయ్యాడు. భారత ప్రధాన బౌలర్లు గాయాలతో సతమతమవుతున్న తరుణంలో కార్తీక్‌ కూడా క్షతగాత్రుల జాబితాలో చేరాడు. ఈ నెల 26 నుంచి చెన్నైలో ప్రారంభం కానున్న మొదటి టెస్ట్‌లో ఇశాంత్‌ శర్మ ఆడే అవకాశం లేదని భారత క్రికెట్‌ కంట్రోల్‌ బోర్డు (బిసిసిఐ) అధికారులు ప్రకటించారు. ఇక జహీర్‌ ఖాన్‌కు మొత్తం సీరీస్‌లోనే ఆడే అవకాశం లేకుండా పోయింది. వాచిన మురళి ఎడమ చీలమండను పరీక్షించిన డాక్టర్లు అతనికి మూడు వారాల నుంచి ఆరు వారాల పాటు విశ్రాంతి అవసరమని సలహా ఇచ్చినట్లు బిసిసిఐ వర్గాలు తెలిపాయి. సోమవారం మ్యాచ్‌లో వీరేంద్ర్‌ సెహ్వాగ్‌ కొట్టిన బంతిని బౌండరీకి వెళ్ళకుండా ఆపడానికి ప్రయత్నిస్తూ మురళీ కార్తీక్‌ గాయపడ్డాడు. వాస్తవానికి ఇంగ్లండ్‌లో కౌంటీ సీజన్‌లో మిడిల్‌సెక్స్‌ తరఫున ప్రతిభావంతంగా ఆడి మురళీ కార్తీక్‌ తిరిగి భారత జట్టులో స్థానం పొందగలిగాడు. అతను తొమ్మిది మ్యాచ్‌లలో 25.48 సగటుతో 37 వికెట్లు పడగొట్టాడు. ఇప్పుడు కార్తీక్‌ స్థానంలో ఉత్తర ప్రదేశ్‌ లెగ్‌ స్పిన్నర్‌ పీయూష్‌ చావ్లాకు రెండవ స్పిన్నర్‌గా జట్టులో స్థానం కల్పించవచ్చు. హర్భజన్‌ సింగ్‌ మొదటి టెస్ట్‌లో ఆడే అవకాశం లేకపోతే అతని బదులు మరొక క్రీడాకారుని సెలక్టర్లు ఎంపిక చేయవలసి ఉంటుంది.
 
