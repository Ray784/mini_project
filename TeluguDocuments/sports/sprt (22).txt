 కివీస్‌పై ఇంగ్లండ్‌కు విజయావకాశాలు

వెల్లింగ్టన్‌ బేసిన్‌ రిజర్వ్‌ పార్క్‌లో జరుగుతున్న రెండవ క్రికెట్‌ టెస్ట్‌లో ఇంగ్లండ్‌ విజయం సాధించి మూడు టెస్ట్‌ల సీరీస్‌ను సమం చేసే అవకాశాలు మెరుగయ్యాయి. నాలుగవ రోజు ఆదివారం ఆట కొంత ముందుగానే నిలిపివేసినప్పుడు న్యూజిలాండ్‌ (కివీస్‌) జట్టు తన రెండవ ఇన్నింగ్స్‌లో ఆరు వికెట్ల నష్టానికి 242 పరుగులు చేసింది. ఈ టెస్ట్‌ను గెలిచి సీరీస్‌ను కైవసం చేసుకోవడానికి న్యూజిలాండ్‌ ఇంకా నాలుగు వికెట్లు మాత్రమే మిగిలి ఉండగా ఐదవ ఆఖరు రోజు సోమవారం 196 పరుగులు చేయవలసి ఉంటుంది. బ్రెండన్‌ మెక్‌కుల్లుమ్‌ (43), కెప్టెన్‌ డేనియల్‌ వెట్టోరి (0)పైనే కివీస్‌ ఆశలు నిలిచి ఉన్నాయి. ఆదివారం ఉదయం సెషన్‌లో ఇంగ్లండ్‌ తన రెండవ ఇన్నింగ్స్‌లో 293 పరుగులకు ఆలౌట్‌ అయింది. దీనితో న్యూజిలాండ్‌ ముందు 438 పరుగుల విజయ లక్ష్యం ఉంచినట్లయింది. న్యూజిలాండ్‌ రెండవ ఇన్నింగ్స్‌లో మాథ్యూ బెల్‌ (29) స్టీఫెన్‌ ఫ్లెమింగ్‌ (31) మధ్య, మాథ్యూ సింక్లెయిర్‌ (39) రాస్‌ టేలర్‌ (55) మధ్య గణనీయమైన భాగస్వామ్యాలే నెలకొన్నాయి కాని వాటిని కివీస్‌ బ్యాట్స్‌మన్‌లు పెంచగలరనుకుంటున్న తరుణంలో వికెట్లు నష్టపోయారు. ఆదివారం ఆట ముగియడానికి ముందు చివరి ఓవర్‌లో అంటే రెండవ కొత్త బంతితో తొలి ఓవర్‌లో జాకబ్‌ ఓరామ్‌ అవుటయ్యాడు. రైయాన్‌ సైడ్‌బాటమ్‌ వేసిన బంతిని కొట్టబోయి ఓరామ్‌ 30 పరుగుల వ్యక్తిగత స్కోరుకు కెవిన్‌ పీటర్సన్‌ క్యాచ్‌కు తన వికెట్‌ కోల్పోయాడు. 'మేము ఉన్న స్థితికి మాకెంతో ఆనందంగా ఉన్నది. చివరి రోజు టెస్ట్‌ మ్యాచ్‌ గెలవడానికి మాకు ఇంకా కేవలం నాలుగు వికెట్లు కావలసి ఉంటాయి' అని ఇంగ్లండ్‌ పేస్‌ బౌలర్‌ స్టువార్ట్‌ బ్రాడ్‌ విలేకరులతో చెప్పాడు. 'ఈ కొత్త బంతితో మేము త్వరగా వికెట్‌ తీసుకోవడం ముఖ్యం. నా రెండవ టెస్ట్‌ మ్యాచ్‌లో గెలవడం ప్రీతిపాత్రం కాగలదు' అని బ్రాడ్‌ అన్నాడు. బ్రాడ్‌ టీ విరామానికి ముందు ఒకే ఓవర్‌లో రెండు వికెట్లు తీసుకుని బెల్‌, ఫ్లెమింగ్‌ల 51 పరుగుల భాగస్వామ్యాన్ని ముగించాడు. టీ విరామానంతరం సింక్లెయిర్‌ రాస్‌ టేలర్‌తో జతగా 81 పరుగుల భాగస్వామ్యం నెలకొల్పిన అనంతరం జేమ్స్‌ ఆండర్సన్‌ ఓవర్‌లో అయాన్‌ బెల్‌ క్యాచ్‌కు అవుటయ్యాడు. మొదటి టెస్ట్‌లో తన తొలి టెస్ట్‌ సెంచరీ సాధించన టేలర్‌ ఈ మ్యాచ్‌లో తన రెండవ హాఫ్‌ సెంచరీ స్కోరు చేసిన అనంతరం సైడ్‌బాటమ్‌ ఓవర్‌లో ఎల్‌బిడబ్ల్యు కింద అవుటయ్యాడు. అటుపిమ్మట, సహజంగానే దూకుడుగా ఆడే ఓరామ్‌, మెక్‌కుల్లుమ్‌ 69 పరుగులు భాగస్వామ్యం నెలకొల్పారు. వారి భాగస్వామ్యానికి తొలుత సరైన వెలుతురు లేక అంతరాయం వాటిల్లగా, ఆతరువాత వెలుతురు బాగా తగ్గిపోయిన స్థితిలో వారి భాగస్వామ్యం ముగిసింది. ఇంగ్లండ్‌ క్రీడాకారుల ఫీల్డింగ్‌ కూడా కొంత నాసిగా ఉంది. బంతిని ఆపడంలో తొట్రుపాటు వల్ల అనేక బంతులను వారు బౌండరీని చేరుకోనిచ్చారు. ఇక టిమ్‌ ఆంబ్రోస్‌, పాల్‌ కోలింగ్‌వుడ్‌, అలస్టైర్‌ కుక్‌, కెవిన్‌ పీటర్సన్‌, అయాన్‌ బెల్‌ క్యాచ్‌లు జార విడిచారు. ఓరామ్‌ను స్టంప్‌ చేసే అవకాశాన్ని ఆంబ్రోస్‌ జారవిడిచాడు. హామిల్టన్‌లో జరిగిన మొదటి టెస్ట్‌ను న్యూజిలాండ్‌ 189 పరుగులతో గెలుచుకున్నది. మూడవ ఆఖరి టెస్ట్‌ 22న నేపియర్‌లో ప్రారంభమవుతుంది. 

సంక్షిప్తంగా స్కోర్లు: ఇంగ్లండ్‌ (మొదటి ఇన్నింగ్స్‌) 342. 

న్యూజిలాండ్‌ (మొదటి ఇన్నింగ్స్‌) 198. 

ఇంగ్లండ్‌ (రెండవ ఇన్నింగ్స్‌) 97.4 ఓవర్లలో 293 ఆలౌట్‌ (ఎ కుక్‌ 60, పి కోలింగ్‌వుడ్‌ 59, ఎ స్ట్రాస్‌ 44, ఐ బెల్‌ 41 జె ఓరామ్‌ 44 పరుగులకు 3 వికెట్లు, కె మిల్స్‌ 59 పరుగులకు 2 వికెట్లు, ఎం గిల్లెస్పీ 63 పరుగులకు 2 వికెట్లు, సి మార్టిన్‌ 77 పరుగులకు 2 వికెట్లు). 

న్యూజిలాండ్‌ (రెండవ ఇన్నింగ్స్‌) 81 ఓవర్లలో ఆరు వికెట్లకు 242 పరుగులు (ఆర్‌ టేలర్‌ 55, ఎం సింక్లెయిర్‌ 39, ఎస్‌ ఫ్లెమింగ్‌ 31, జె ఓరామ్‌ 30, ఎం బెల్‌ 29, బి మెక్‌కుల్లుమ్‌ 43 బ్యాటింగ్‌, ఆర్‌ సైడ్‌బాటమ్‌ 72 పరుగులకు 3 వికెట్లు, ఎస్‌ బ్రాడ్‌ 38 పరుగులకు 2 వికెట్లు).
