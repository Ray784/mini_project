 సౌరభ్‌ తివారీకు మంచి భవిష్యత్తు: ధోనీ 

 ప్రపంచ కప్‌ సాధించిన భారత జట్టులోని జార్ఖండ్‌కు చెందిన సౌరభ్‌ తివారీకి మంచి భవిష్యత్తు ఉందని భారత వన్డే కెప్టెన్‌ ధోనీ అన్నాడు. 'ప్రపంచకప్‌లో అతను చాలా కష్టపడ్డాడు. ఇలాగే రాణించాలి.'అని అన్నాడు. నిలకడగా రాణించడానికి నిరంతరం ఫిట్‌నెస్‌ను కాపాడుకోవాలని యువకులకు ధోనీ సలహా ఇచ్చాడు. కొత్తపెళ్లికొడుకు పార్థీవ్‌ పటేల్‌కు శుభాకాంక్షలు తెలిపాడు. తన వివాహం గురించి ప్రశ్నించగా 'ఇప్పుడే కాద'ని బదులిచ్చాడు. ప్రఖ్యాతిగాంచిన రాజరప్ప దేవాలయంలో పూజలు నిర్వహించడానికి ధోనీ ఇక్కడికి విచ్చేశాడు. 

క్రికెట్‌ వల్లే ఇంత గుర్తింపు : ధోనీ 

ఆటగాళ్లందరూ ఆర్ధికంగా బలపడడానికి, ప్రత్యేక గుర్తింపు రావడానికి కారణం కేవలం క్రికెటేనని యువ ఆటగాళ్లందరికీ తెలుసని భారత వన్డే కెప్టెన్‌ మహేంద్రసింగ్‌ ధోనీ వ్యాఖ్యానించాడు. యువ క్రికెటర్ల ప్రదర్శనపై ఇండియన్‌ ప్రీమియర్‌ లీగ్‌ (ఐపీఎల్‌) ప్రభావం చూపుతుందన్న వ్యాఖ్యలపై ధోనీ పై విధంగా స్పందించాడు. 'యువ ఆటగాళ్ల సత్తాకు ఐపీఎల్‌ ఏమాత్రం ప్రతిబంధకం కాదు. దీని వల్ల ఇంకా వారి ప్రదర్శనస్థాయి మెరుగుపడుతుంది. ఎందుకంటే ఆర్ధికంగా నేడు ఇంత ఉన్నతస్థాయిలో ఉండడానికీ, ఇంతటి పేరు ప్రఖ్యాతులు రావడానికీ కారణం కేవలం క్రికెటే కానీ.. ధనం వల్ల కాదన్న విషయం వారికి తెలుసు' అని ధోనీ వ్యాఖ్యానించాడు. నీ దగ్గర వంద కోట్లు ఉన్నా రాని గుర్తింపు కేవలం మంచి క్రికెట్‌ ఆడడం ద్వారా లభిస్తుందన్నాడు. అలాగే అండర్‌-19 లేదా దేశవాళీ క్రికెట్‌లో ఆడే యువ ఆటగాళ్లంతా తమ దృష్టిని నూరు శాతం ఆటపైనే కేంద్రీకరించాలని ధోనీ సూచించాడు. 

ఒత్తిడి ఉంటుంది..కానీ.: 
ప్రతి కెప్టెన్‌కూ ఒత్తిడి సహజమే. అంతర్జాతీయ క్రికెట్‌ ఆడుతున్నప్పుడు అది మరింత ఎక్కువగా ఉంటుందనడంలో ఎలాంటి సందేహం లేదు. అయితే కెప్టెన్‌గా మైదానంలో దాన్ని కనబడనీయకుండా శాంతం వహించడం మంచిది. లేదంటే అది ఆటగాళ్లపై వ్యతిరేక ప్రభావాన్ని చూపే ప్రమాదం ఉంది. ప్రధానంగా బౌలర్లపై అధికంగా ఉంటుందని ధోనీ అన్నాడు. కాగా కీలక మ్యాచ్‌ల సమయాల్లో సైతం కెప్టెన్‌గా తన ఆటతీరు అభినందనీయమని భారత్‌, ఆసీస్‌ మాజీ కెప్టెన్లు ప్రశంసించడంపై ధోనీ ఆనందం వ్యక్తం చేశాడు.

ఐపీఎల్‌తో ఆసీస్‌ వివాదం సమసినట్లే.. : 
ఐపీఎల్‌ ప్రారంభమైతే ఆసీస్‌ పర్యటనలో జరిగిన వివాదాలన్నీ సమసిపోగలవన్న ఆశాభావాన్ని ధోనీ వ్యక్తం చేశాడు. ఆల్‌రౌండర్‌ ఆండ్రూ సైమండ్స్‌తో సహా దాదాపు డజను మంది ఆసీస్‌ ఆటగాళ్లు ఐపీఎల్‌లో వివిధ ఫ్రాంచైజీల తరపున పాల్గొంటున్నందున వివాదాలన్నీ సమసిపోగలవన్న నమ్మకం నాకుందన్నాడు. ఇటీవల భజ్జీ మీడియా ఇంటర్యూలో వివాదాస్పద వ్యాఖ్యలు చేసినట్లు వచ్చిన వార్తలపై ధోనీ స్పందిస్తూ 'అతను అన్నింట్లోనూ పరిణతి సాధించిన వ్యక్తి. కేవలం తన ఆసీస్‌ పర్యటన అనుభవాలను పంచుకున్నాడు' అని పేర్కొన్నాడు. 

ఢిల్లీ జెట్స్‌ విజయం

పంచకుల: సయ్యద్‌ అబ్బాస్‌ అలీ(49 బంతుల్లో 64) చెలరేగడంతో ఐసీఎల్‌ రెండో లీగ్‌ మ్యాచ్‌లో ఢిల్లీ జెట్స్‌ జట్టు ముంబయి చాంప్స్‌పై 6 వికెట్ల తేడాతో సునాయాస విజయ సాధించింది. 116 పరుగుల స్వల్ప లక్ష్యంతో బరిలోకి దిగిన ఢిల్లీ జెట్స్‌ ఆరంభంలోనే వికెట్లు కోల్పోయినా సయ్యద్‌ విజృంభించడంతో 10 బంతులు మిగిలి ఉండగానే గెలుపొందింది. అంతకుముందు టాస్‌ గెలిచి బ్యాటింగ్‌ ఎంచుకున్న ముంబయి చాంప్స్‌ నిర్ణీత ఓవర్లలో నాలుగు వికెట్ల నష్టానికి 115 పరుగులు మాత్రమే చేయగలిగింది. కెప్టెన్‌ నాథన్‌ ఆస్టల్‌(32), డీఎస్‌ జాదవ్‌(27)లు మాత్రమే చెప్పుకోదగ్గ స్కోర్లు సాధించారు. 
