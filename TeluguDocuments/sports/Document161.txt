
 నిషేధం అన్యాయం: మోరె

భారత క్రికెట్‌ అభివృద్ధి కోసం తనవంతుగా పాటుపడుతున్న ఐసిఎల్‌ లీగ్‌ బిసిసిఐకి ఏమాత్రం పోటీకాదని భారత మాజీ వికెట్‌కీపర్‌, చీఫ్‌ సెలెక్టర్‌, ఐసిఎల్‌ నిర్వాహక సంఘం ప్రతినిధి కిరణ్‌ మోరే స్పష్టం చేశారు. ట్వంటీ-20 క్రికెట్‌తో మిగిలిన దే శాల కంటే భారత క్రికెట్‌కు మాత్రమే మేలు జరిగిందని మోరే అభిప్రాయపడ్డారు. శనివారం నుంచి ఇక్కడి లాల్‌బహదూర్‌ స్టేడియంలో జరుగనున్న హైదరాబాద్‌ అం చె ఐసిఎల్‌ ట్వంటీ-20 గ్రాండ్‌ చాంపియన్‌షిప్‌ పోటీల ఏర్పాట్లు గురించి గురువారం జరిగిన మీడి యా సమావేశంలో మోరే వివరించారు

ఇదేమి న్యాయం?: 
ఐసిఎల్‌లీగ్‌లో భాగస్వాములుగా ఉన్న కపిల్‌దేవ్‌ లాంటి దిగ్గజాల నుంచి ఇప్పుడిప్పుడే పైకి వస్తున్న రాయుడు లాంటి యువక్రికెటర్ల పైన నిషేధం విధించడం ఎంతవరకూ న్యాయమని మోరే ప్రశ్నించారు. 130కి పైగా టెస్టులు ఆడి భారత క్రికెట్‌కు అమూల్యమైన సేవలు అందించిన కపిల్‌ పైనే నిషేధం విధించడం దారుణమని అన్నారు. 

అపారప్రతిభ ఉండీ తగిన అవకాశాలు లభించని భారత యువక్రికెటర్ల కోసమే ఐసిఎల్‌ను నిర్వహిస్తున్నామని, దీర్ఘకాలిక లక్ష్యాలతోనే ఐసిఎల్‌కు రూపకల్పన చేశామని, ఒకటిరెండేళ్లతో ముగిసిపోయేది కాదని స్పష్టం చేశారు. మనదేశంలో ట్వంటీ-20 లీగ్‌ను ప్రారంభించింది ఐసిఎల్‌ మాత్రమేనని మోరే గుర్తు చేశారు. ఐపిఎల్‌ గురించి తమకు బెంగలేదని, పోటీలను ఎంత ఉన్నత ప్రమాణాలతో నిర్వహించగలమన్న దానిపైనే తమ దృష్టి కేంద్రీకరించామని చెప్పారు. 

అనుబంధం ఈనాటిది కాదు....:
హైదరాబాద్‌ లాల్‌బహదూర్‌ స్టేడియంతో తన అనుబంధం ఈనాటిది కాదని, దేశంలోని అత్యుత్తమ క్రికెట్‌ మైదానాలలో ఇదొకటని, తన కెరీర్‌ను 1983 మొయినుద్దౌలా గోల్డ్‌కప్‌లో ఆడడం ద్వారా హైదరాబాద్‌లోనే ప్రారంభించానని మోరే తెలిపారు.తాము ఎన్నో సవాళ్లను ఎదుర్కొంటూ విజయవంతంగా నిర్వహిస్తున్న ఐసిఎల్‌లీగ్‌కు ప్రోత్సాహం అందించాల్సింది మీడియా మాత్రమేనని, తాము నిర్వహించే పోటీలను అందరూ స్వయంగా వచ్చి చూసి మరీ ప్రమాణాలు ఏవిధంగా ఉన్నాయో చెప్పాలని కోరారు. అభిమానుల అండదండలు తమకు అవసరమని తెలిపారు. 

ఆ ఘనత మాదే...: 
గత ఐదుమాసాలలో మూడో టోర్నీ నిర్వహించబోతున్న ఘనత తమకే దక్కుతుందని అన్నారు. తొలివిడతగా 16 రోజుల అంతర్జాతీయ ట్వంటీ-20 లీగ్‌, రెండోవిడతగా 34 రోజులపాటు దేశవాళీ వన్డే లీగ్‌, ఇప్పుడు మూడో విడతగా 34 రోజులపాటు ట్వంటీ-20 గ్రాండ్‌ చాంపియన్‌షిప్‌ను నిర్వహిస్తున్నామని వివరించారు. బిసిసిఐతో చర్చలు జరపడానికి తమ తలుపులు తెరిచే ఉన్నాయని అన్నారు. ట్వంటీ-20 క్రికెట్లోనే అసలు మజా ఏమిటో రుచిచూడాలంటే స్టేడియానికి వచ్చి ప్రత్యక్షంగా మ్యాచ్‌లు చూడాల్సిందేనని చెప్పారు.
 

