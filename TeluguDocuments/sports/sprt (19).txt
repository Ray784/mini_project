 ఐసీసీ చీఫ్‌ ఇంతియాజ్‌ పటేల్‌ 

అంతర్జాతీయ క్రికెట్‌ మండలి (ఐసిసి) కొత్త చీఫ్‌ ఎగ్జిక్యూటివ్‌గా దక్షిణాఫ్రికాకు చెందిన ఇంతియాజ్‌ పటేల్‌ నియమితులయ్యారు. దుబాయ్‌లో జరుగుతున్న ఐసిసి ఎగ్జిక్యూటివ్‌ బోర్డు సమావేశం తొలిరోజున పటేల్‌ నియామకం ఖరారైంది. చీఫ్‌ పదవికి ప్రధాన పోటీదారైన భారత కురువృద్ధుడు ఐఎస్‌ బింద్రా కోసం కొత్తపదవిని సృష్టించి 'ముఖ్య సలహాదారు'గా నియమించారు. 2001నుంచి పదవిలో ఉన్న ప్రస్తుత ఐసిసి చీఫ్‌ మాల్కమ్‌ స్పీడ్‌ పదవీకాలం ఈ ఏడాది జూన్‌తో ముగియనుంది.

కాగా కేవలం వయస్సు ఎక్కువనే కారణంగానే బింద్రాను పక్కనపెట్టినట్టుగా వస్తున్న వార్తల్లో నిజంలేదని ఐసిసి కాబోయే అధ్యక్షుడు డేవిడ్‌ మోర్గాన్‌ చెప్పారు. కొత్త చీఫ్‌ ఇంతియాజ్‌ పటేల్‌ మూడేళ్లపాటు ఈ పదవిలో ఉంటారు. భారత సంతతికి చెందిన 43 ఏళ్ల ఇంతియాజ్‌ దక్షిణాఫ్రికా బ్రాడ్‌కాస్ట్‌ నెట్‌వర్క్‌ 'సూపర్‌స్పోర్ట్‌'కు చీఫ్‌ ఎగ్జిక్యూటివ్‌గా వ్యవహరిస్తున్నారు. ఇంకా దక్షిణాఫ్రికా క్రికెట్‌ బోర్డు డైరెక్టర్‌గా, ప్రిటోరియా యునైటెడ్‌ సాకర్‌ క్లబ్‌, క్వాజులు నటాల్‌ క్లబ్‌ల్లోనూ పదవులు నిర్వహించారు. 
 
