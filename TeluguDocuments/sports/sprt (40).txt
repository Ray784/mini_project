సిబీ సిరీస్ భారత్ కైవసం

బ్రిస్బేన్: బ్రిస్బేన్ క్రికెట్ మైదానంలో జరిగిన సీబీ సిరీస్ రెండో ఫైనల్ మ్యాచ్‌లో భారత్ ఆస్ట్రేలియాపై విజయం సాధించింది. ఉత్కంఠ భరితమైన మ్యాచ్ ను 9 పరుగుల తేడాతో భారత్ ను గెలుచుకుని సిరీస్ ను కైవసం గెలుచుకుంది. చివరి ఓవరులో 13 పరుగులు చేయాల్సి ఉండగా పఠాన్ రెండు వికెట్లు తీసుకుని భారత్ కు విజయాన్ని అందించాడు. ఆస్ట్రేలియా 249 పరుగులకు ఆలవుట్ అయింది. చివరి ఫైనల్ మ్యాచ్ మిగిలి ఉండగానే భారత్ సరీస్ ను కైవసం చేసుకుంది. భారత్ వన్డే విజయాల్లో ఇది చారిత్రాత్మకమైంది. ఒకానొక సందర్భంలో 32 పరుగులకే మూడు వికెట్లు కోల్పోయిన ఆస్ట్రేలియా తొలుత హెడెన్ (55), సైమండ్స్ (42) జోడీ, తర్వాత హోప్స్, హస్సీ (44) భారత బౌలర్లను ప్రతిఘటించారు. హోప్స్ (61) చివరి దాకా పోరాడినా ఫలితం లేకపోయింది. 49 ఓవరులో శ్రీశాంత్ జాన్సన్ వికెట్ ను పడగొట్టిన తర్వాత హోప్స్ తర్వాతి బంతిని సిక్సర్ బాది ఆస్ట్రేలియా ఆశలను సజీవంగా ఉంచాడు. అయితే చివరి ఓవరులో పఠాన్ వేసిన బంతికి హోప్స్ సింగిల్ తీసి నాన్ స్ట్రయికర్ ఎండ్ కు వచ్చాడు. ఈ అవకాశాన్ని సద్వినియోగం చేసుకుని పఠాన్ చివరి రెండు వికెట్లను కూల్చాడు. తొలుత మూడు వికెట్లను ప్రవీణ్ కుమార్ పడగొట్టి ఆస్ట్రేలియా వెన్ను విరిచాడు. ప్రవీణ్ కుమార్ అద్భుతంగా బౌలింగ్ చేసి నాలుగు వికెట్లు తీసుకోగా పఠాన్, శ్రీశాంత్ రెండేసి వికెట్లు తీసుకున్నారు. హర్భజన్ ఒక వికెట్ తీసుకున్నాడు. హెడెన్ ను యువరాజ్ రన్నవుట్ చేశాడు. ప్రవీణ్ కుమార్ మ్యాన్ ఆఫ్ ద మ్యాచ్ గా ఎంపికయ్యాడు. మ్యాన్ ఆఫ్ ద సిరీస్ గా ఆస్ట్రేలియా బౌలర్ బ్రేకన్ ఎంపికయ్యాడు.   

మాస్టర్ బ్యాట్స్‌మెన్ సచిన్ టెండూల్కర్ (91) మరోసారి రాణించి అర్ధ సెంచరీ చేయడంతో భారత్ ఆస్ట్రేలియా ముందు 259 పరుగుల లక్ష్యాన్ని ఉంచగలిగింది. టాస్ గెలిచి మొదట బ్యాటింగ్ చేసిన భారత్ ఒకానొక సందర్భంలో 32 ఓవర్లు ముగిసే సమయానికి రెండు వికెట్లు కోల్పోయి 155 పరుగులు చేసింది. భారత్ నిర్ణీత 50 ఓవర్లలో 258 పరుగులు చేసింది. యువరాజ్ సింగ్ 38 బంతుల్లో 38 పరుగులు చేసి భారత్ స్కోరును పెంచాడు. 

సచిన్, మరో ఓపెనర్ ఉతప్ప తొలి వికెట్‌కు 94 పరుగులు జోడించి భారత్‌కు శుభారంభాన్నిచ్చారు. వీరిద్దరూ ఆసిస్ బౌలర్లను ఆచితూచి ఆడుతూ కీలకమైన రెండో ఫైనల్ మ్యాచ్‌లో ఆసిస్ బౌలర్లకు ప్రారంభంలో ఎటువంటి అవకాశాలు ఇవ్వకుండా జాగ్రత్తపడ్డారు. అయితే స్టువర్ట్ క్లార్క్ వేసిన 21వ ఓవర్‌లో హోప్స్‌కు క్యాచ్ ఇచ్చి ఉతప్ప (30) వెనుదిరిగాడు. దీంతో భారత్ తొలి వికెట్ నేలకూలింది. అనంతరం వచ్చిన గంభీర్ ధాటిగా ఆడే ప్రయత్నం చేసి కాసేపటికే అవుటయ్యాడు. మైకెల్ క్లార్క్ వేసిన 26వ ఓవర్‌లో భారీ షాట్‌కు యత్నించి గంభీర్ (15) జాన్సన్‌‌కు క్యాచ్ ఇచ్చాడు. గంభీర్ రూపంలో భారత్ రెండో వికెట్ కోల్పోయింది. ధోనీ 36 పరుగులు చేయగా మిగతా బ్యాట్స్ మెన్ ఎవరూ నిలదొక్కుకోలేకపోయారు. పఠాన్ 12 పరుగులు చేసి అవుటయ్యాడు. రోహిత్ శర్మ 2, హర్బజన్ సింగ్ 3, ప్రవీణ్ కుమార్ 7 పరుగులు చేశారు. పియూష్ చావ్లా 6 పరుగులతోనూ, శ్రీశాంత్ ఒక పరుగుతోనూ నాటవుట్ గా మిగిలారు. ఆస్ట్రేలియా బౌలర్లలో బ్రేకన్, మైకెల్ క్లార్క్ మూడేసి వికెట్లు తీసుకోగా బ్రెట్ లీ, స్టువర్ట్ క్లార్క్, సైమండ్స్ ఒక్కటేసి వికెట్లు తీసుకున్నారు.    



