పేస్‌ కెప్టెన్సీలో ఆడేది లేదు' 

 జట్టు కెప్టెన్‌గా లియాండర్‌ పేస్‌ కొనసాగితే ఏప్రిల్‌లో జపాన్‌తో జరిగే డేవిస్‌ కప్‌లో ఆడే ప్రసక్తే లేదని మహేష్‌ భూపతి తేల్చిచెప్పాడు. ఇప్పటికే పేస్‌ కెప్టెన్సీపై బహిరంగంగానే అసంతృప్తి వ్యక్తంచేసిన రోహన్‌ బోపన్న, ప్రకాశ్‌ అమృత్‌రాజ్‌, కరన్‌ రస్తోగిలను భూపతి వెనకేసుకొచ్చాడు. 'పేస్‌ను కెప్టెన్‌గా తప్పించేంతవరకు జపాన్‌తో ఆడేది లేదని మేమంతా గట్టిగా నిశ్చయించుకున్నాం.

అతని స్థానంలో ఓ సీనియర్‌ ఆటగాడిని నియమిస్తారో లేదో వేచిచూడాలి' అని భూపతి వ్యాఖ్యానించాడు. ఈ వ్యవహారం బయటకి పొక్కడంలో నిర్లక్ష్యంగా వ్యవహరించిన ఆల్‌ ఇండియా టెన్నిస్‌ అసోసియేషన్‌ (ఏఐటీఏ)పై కూడా భూపతి ధ్వజమెత్తాడు. 'అసలు సమస్యేంటో తెలియకుండానే దేశంలోని చాలా మంది టెన్నిస్‌ ఆటగాళ్లు తమ ఇష్టం వచ్చినట్లు మాట్లాడుతున్నారు. 

ఇది ఇంతటితో ఆపాలి. టెన్నిస్‌ అసోసియేషన్‌ అధికారులు సాధ్యమైనంత త్వరగా సమస్య పరిష్కారానికి చొరవ చూపాలి. కుర్రాళ్లతో మాట్లాడితే సరిపోతుంది' అని భూపతి అన్నాడు. 'పేస్‌కు నాయకత్వ లక్షణాలు పుష్కలంగా ఉన్నాయనడంలో సందేహం లేదు. అయితే సింగిల్స్‌, డబుల్స్‌లో ఆడుతూనే కెప్టెన్సీ వ్యవహారాలు చూసుకోవడం కష్టం. అందుకే ఆటగాళ్లు ఓ సీనియర్‌ ఆటగాడిని నాన్‌ ప్లేయింగ్‌ కెప్టెన్‌గా నియమించాలని కోరుతున్నారు' అని భూపతి వెల్లడించాడు. పేస్‌ జట్టులో సభ్యునిగా కొనసాగితే తనకెలాంటి అభ్యంతరం లేదని స్పష్టం చేశాడు.
 
