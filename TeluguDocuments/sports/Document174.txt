కీర్‌స్టెన్‌ అనుభవం భారత్‌కు మేలే: కుంబ్లే

దక్షిణాఫ్రికా జట్టులో దీర్ఘకాలం సభ్యుడుగా ఉండి ఇప్పుడు భారత జట్టు కోచ్‌గా బాధ్యతలు స్వీకరిస్తున్న గారి కిర్‌స్టెన్‌ వల్ల జట్టుకు ఉపయోగాలే ఎక్కువగా ఉంటాయని జట్టు సారథి అనిల్‌ కుంబ్లె అన్నాడు. రానున్న టెస్ట్‌ సీరీస్‌లో దక్షిణాఫ్రికా జట్టు (ప్రోటియాస్‌)ను ఎదుర్కొనేందుకు భారత జట్టు తన వ్యూహాన్ని పకడ్బందీగా రూపొందించుకోవడానికి కిర్‌స్టెన్‌ దక్షిణాఫ్రికా అనుభవం ఉపయోగపడుతుందని కుంబ్లె అన్నాడు. 'గారీ కిర్‌స్టెన్‌ దక్షిణాఫ్రికా డ్రెస్సింగ్‌ రూమ్‌లో సుదీర్ఘ కాలం గడిపాడు. ఎంతో అనుభవం గడించాడు' అని కుంబ్లె దుబాయిలో విలేకరులతో చెప్పాడు. దుబాయిలో ఇంజనీరింగ్‌ కాలేజీని స్థాపిస్తున్న మణిపాల్‌ విశ్వవిద్యాలయం బ్రాండ్‌ అంబాసడర్‌గా ఉన్న కుంబ్లె బుధవారం విలేకరులతో మాట్లాడాడు. 'కిర్‌స్టెన్‌ దక్షిణాఫ్రికాతో సీరీస్‌కు ముందు కోచ్‌గా బాధ్యతలు స్వీకరిస్తున్నాడు. డ్రెస్సింగ్‌ రూమ్‌లో దక్షిణాఫ్రికా క్రికెటర్ల ఆలోచన తీరు ఎలా ఉంటుందో తెలుసుకోవడానికి కిర్‌స్టెన్‌ వల్ల వీలవుతుంది' అని కుంబ్లె పేర్కొన్నాడు. దక్షిణాఫ్రికాతో మూడు టెస్ట్‌ల సీరీస్‌లో మొదటి టెస్ట్‌ ఈ నెల 26న చెన్నైలో మొదలవుతుంది. కాగా, సీరీస్‌లో ఇండియా అవకాశాల గురించి కుంబ్లె సహేతుక దృక్పథంతోనే ఉన్నాడు. భారత జట్టు మానసికంగా దృఢంగా ఉందని చెబుతూ, 'మా సత్తా ఫీల్డ్‌లో ప్రదర్శిస్తాం. క్రీడాకారులలో నైపుణ్యానికి కొదవ లేదు' అని కుంబ్లె అన్నాడు. ఇటీవల ఆస్ట్రేలియాలో పర్యటించినప్పుడు భారత జట్టు చూపిన ప్రతిభ ఈ సీరీస్‌లో జట్టుకు మేలు చేయగలదని అతను అన్నాడు. 'ఆస్ట్రేలియా వంటి బలిష్టమైన జట్టుపై మేము బాగా ఆడి రెండు సార్లు ఓడించడం ఘనమైనదే' అని కుంబ్లె అన్నాడు. మహేంద్ర సింగ్‌ ధోని సారథ్యంలోని భారత జట్టు ఈ నెలారంభంలో కామన్‌వెల్త్‌ బ్యాంక్‌ ముక్కోణపు సీరీస్‌లో బెస్ట్‌ ఆఫ్‌ త్రీ ఫైనల్స్‌లో వరుసగా రెండు సార్లు ఆస్ట్రేలియాపై గెలిచిన విషయం విదితమే. 'అదే ఊపును మేము కొనసాగించడం ఆవశ్యకం' అని కుంబ్లె అన్నాడు. ఆస్ట్రేలియా పర్యటనలో జట్టును వేధించిన వివాదాల గురించిన ప్రశ్నకు కుంబ్లె సమాధానం ఇస్తూ, 'సిడ్నీ కన్నా పెర్త్‌, ఒడిఐలలోని మా విజయాలను జనం గుర్తుంచుకోగలరని నా ఆశ' అని చెప్పాడు. అండర్‌ 19 ప్రపంచ కప్‌ టోర్నీలో భారత జట్టు విజయం పట్ల కూడా కుంబ్లె హర్షం వెలిబుచ్చాడు. 'అండర్‌ 19 విజయం భారత క్రికెట్‌ జట్టుకు శుభసూచకం' అని కుంబ్లె అన్నాడు.
 

