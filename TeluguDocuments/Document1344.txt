నాలుగు స్తంభాలాట!
రాజకీయ అనిశ్చితికి మారుపేరుగా స్థిరపడిన జార్ఖండ్‌లో అసెంబ్లీ ఎన్నికల తాజా ఫలితాలు మళ్లీ త్రిశంకు సభను ఆవిష్కరించాయి. అయిదంచెల్లో మూడు వారాలపాటు సాగిన పోలింగ్‌ ప్రక్రియ అంతిమంగా వెలువరించిన ఓటరు తీర్పు- మళ్లీ నాలుగు స్తంభాలాటకు బాటలు పరచింది. ఎనభై ఒక్క శాసనసభా స్థానాలకు నిర్వహించిన ఎన్నికల్లో సాధారణ మెజారిటీ- ప్రధాన కూటములు మూడింటికీ ఇప్పుడు అందని ద్రాక్షే. జనతాదళ్‌(యు)తో జట్టుకట్టిన కమలనాథులు తాము స్వయంగా పోటీచేసిన 67 స్థానాల్లో మూడోవంతునైనా చేజిక్కించుకోలేక చతికిలపడ్డారు. బాబూలాల్‌ మరాండీ సారథ్యంలోని జార్ఖండ్‌ వికాస్‌ మోర్చా (ప్రజాతాంత్రిక్‌)తో కలిసి బరిలోకి దూకిన కాంగ్రెస్‌వాదులు పాతిక స్థానాల్లో గెలుపొందారు. రాష్ట్రీయ జనతాదళ్‌కు ఈసారి దక్కింది పట్టుమని అయిదు సీట్లు! నక్కతోక తొక్కిందెవరంటే నిస్సంశయంగా శిబు సొరెన్‌ అనే చెప్పాలి. ఎన్నికల పొద్దులో ఏ కూటమి దరికీ చేరని జార్ఖండ్‌ ముక్తిమోర్చా 79 చోట్ల అభ్యర్థుల్ని నిలబెట్టి సొంతంగా 18 స్థానాలు రాబట్టింది. 'జార్ఖండ్‌ రాష్ట్రం ఏర్పడ్డాక ఇదే గొప్ప ప్రదర్శన...' అని సంబరపడుతున్న జె.ఎం.ఎం. నాయకత్వం- శిబు సొరెన్‌కు ముఖ్యమంత్రిత్వం కట్టబెట్టేవారికే తమ మద్దతు అందిస్తామంటోంది. అధమపక్షం 35 సీట్లు చేజిక్కించుకుంటే ప్రభుత్వ ఏర్పాటుకు యత్నిస్తామన్న భాజపాకు కాళ్లు చల్లబడ్డాయి. 2005 ఎన్నికల్లో భాజపాకు 30, తనకు తొమ్మిది స్థానాలు వచ్చినప్పుడే- అంత తేలిగ్గా వారికి అవకాశం దక్కనివ్వబోమన్న కాంగ్రెస్‌ రెట్టించిన బలిమితో ఇప్పటికే రాజకీయ బేరసారాల్లో తలమునకలైంది. స్వీయ ప్రమేయం లేనిదే కొత్త ప్రభుత్వం కొలువు తీరడం కల్ల అంటున్న శిబు సొరెన్‌ తన కల ఈడేరే తరుణం ఆసన్నమైందని ధీమాగా ఉన్నారు. ఆయన పాలన పల్లకీని ఎవరు బోయీలుగా మోయనున్నారన్నదే ప్రస్తుతానికి సస్పెన్సు! 
జార్ఖండ్‌ శాసనసభకు 2005 నాటి ఎన్నికల్లో ఏకైక అతిపెద్ద పార్టీగా భాజపా అవతరించినా, అప్పట్లో 17 స్థానాలకు పరిమితమైన జె.ఎం.ఎం. చురుగ్గా పావులు కదిపింది. జీవితంలో ఒక్కసారైనా ముఖ్యమంత్రి కావాలన్న చిరకాల స్వప్నం నిజం చేసుకోవాలని పంతంపట్టిన సొరెన్‌కు, లేని బలం ఉందని బుకాయించిన గవర్నరు సిబ్తెరజీ అండదండలు తోడయ్యాయి. దబాయింపులతో దఖలుపడిన పదవీయోగం తొమ్మిది రోజులకే కొండెక్కిన దరిమిలా- భాజపా నేత అర్జున్‌ ముండా 17 నెలలపాటు, స్వతంత్ర అభ్యర్థి హోదాలో మధు కోడా దాదాపు రెండేళ్లు ముఖ్యమంత్రులుగా చక్రం తిప్పారు. కేంద్రంలో మన్మోహన్‌ సర్కారు విశ్వాస పరీక్ష గండం గడచి గట్టెక్కడంలో తోడ్పడినందుకు ప్రతిఫలంగా- మధు కోడా స్థానే తిరిగి పదవీ పగ్గాలు చేపట్టిన సొరెన్‌కు ఉప ఎన్నికలో తల తిరిగి ముద్ద నోట్లోకి వచ్చింది. నెగ్గి తీరాల్సిన తమర్‌ ఉప ఎన్నికల్లో భంగపాటు తరవాత- 'ఓడిపోయిన వెనువెంటనే వైదొలగాలని రాజ్యాంగంలో ఎక్కడైనా ఉందా' అని ఎదురు ప్రశ్నించిన 'ఘనత' శిబు సొరెన్‌ది. తలదించుకుని తప్పుకోవాల్సింది పోయి కుటుంబ సభ్యులనో అస్మదీయుణ్నో సింహాసనం మీద కూర్చోబెట్టాలని గత జనవరిలో తహతహలాడింది ఆయనే. మరోవైపు, తన అభ్యర్థిని ఎలాగైనా గద్దెపైన ప్రతిష్ఠించాలన్న లాలు యాదవ్‌ పట్టుదలతో నెలకొన్న ప్రతిష్టంభన కడకు రాష్ట్రపతి పాలన వినా గత్యంతరం లేని స్థితిలోకి రాష్ట్రాన్ని నెట్టింది. ముఖ్యమంత్రిగా ఉప ఎన్నికలో ఓడి ఇంటిముఖం పట్టిన సొరెన్‌ ఏ పార్టీకీ విస్పష్ట బలాధిక్యం లభించని వాతావరణమే తనకిప్పుడు రాజకీయ డివిడెండ్లు ప్రసాదిస్తుందని నమ్ముతున్నారు. ఇది కూటముల కోలాటంలో వ్యక్తిగత ప్రయోజనాల వేట! 

గిరిజనుల స్వయంపాలనాధికారాన్ని, ఆకాంక్షల సాఫల్యాన్ని సాకారం చేస్తుందనుకున్న జార్ఖండ్‌ నేడు విశుద్ధ రాజకీయాలకు ముఖం వాచిపోయింది. ప్రత్యేక రాష్ట్రంగా ఏర్పడ్డాక జార్ఖండ్‌లో జరిపిన రెండు ఎన్నికల ఫలితాల సరళి ఎలుగెత్తుతున్న వాస్తవమిది. పాత మిత్రులు జె.ఎం.ఎం., ఆర్‌.జె.డి.లను వదిలేసి జార్ఖండ్‌ వికాస్‌మంచ్‌తో సర్దుబాటుకు తెరతీసిన కాంగ్రెస్‌ ఈమారు బలం పెంచుకున్న మాట వాస్తవం. నమ్మకద్రోహులు, అవకాశవాదుల పార్టీగా కాంగ్రెస్‌ను ఎన్నికల ప్రచార సమయంలో పడతిట్టిపోసిన శిబు సొరెన్‌తో ఆ కూటమికి ఎలా పొసుగుతుందో చూడాలి. ఆరునూరైనా కాంగ్రెస్‌-జె.వి.ఎం.(పి) సంకీర్ణంలో జె.ఎం.ఎం. భాగస్వామి కాబోదని పదేపదే కుండ బద్దలుకొట్టిన మరాండీ కరకు వైఖరి క్రమంగా మెత్తబడుతున్న చిన్నెలు ప్రస్ఫుటమవుతున్నాయి. రాజకీయ అవసరాలు అలాంటివి! శాసనసభను సుప్తచేతనావస్థలో ఉంచడాన్ని జార్ఖండ్‌లో రాష్ట్రపతిపాలన విధించడాన్ని నిరసించి, సత్వర ఎన్నికలకు డిమాండు చేస్తూ మూడు నెలల క్రితం ఇరవైఇద్దరు భాజపా ఎమ్మెల్యేలు సామూహిక రాజీనామాలు సమర్పించారు. నేడాస్థాయినీ అందుకోలేని పరిమిత బలం కమలనాథుల కూలిన ఆశల సౌధానికి దర్పణం పట్టేదే. కుడి, ఎడమల తోడ్పాటుతోనూ ప్రధాన రాజకీయపక్షాలు ధీమాగా పురోగమించలేని స్థితిలో- హత్యకేసులో ప్రాథమిక సాక్ష్యాధారాలున్నాయని కేంద్ర మంత్రిపదవికి కాళ్లొచ్చిన వ్యక్తికి సింహాసనం చేరువ కావడం, ప్రజల ప్రారబ్ధం. రాష్ట్రాధినేతలుగా సొరెన్‌లు, మధు కోడాల అయోగ్యత రుజువైనా- గత్యంతరం లేని దుస్థితి ప్రస్ఫుటీకరిస్తున్నదేమిటంటే... ఇది ప్రజాతంత్రానికే పెనుప్రమాదం. 
  
 
 
 
 
 
 
 
 
 
 
  
 
 
