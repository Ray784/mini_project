 హృదయం పదిలం
కాయ కాని కాయ గుండెకాయ. గుండె పండులాగా ఉన్నంతకాలమే మనిషి బతుక్కి నిశ్చింత. 'కండ కలవాడేను మనిషోయ్‌' అన్నాడు గురజాడ. నిజానికి నిండుగుండె కలవాడే నిజమైన మనిషి. ఆయురారోగ్య అష్త్టెశ్వర్య సిద్ధిరస్తు- అనే ఆశీర్వాద వచనంలో పెద్దలు ముందుగా సిద్ధించాలని దీవించేది ఆయుష్షునూ... ఆరోగ్యాన్నే! ఆయుష్షంటే గుండె కొట్టుకోవటం, ఆరోగ్యమంటే నిమిషానికి సుమారు 70 సార్లు కొట్టుకోవటం. కూరలో ఉప్పులాగా ఈ లబ్‌డబ్‌ల లెక్క ఎక్కువైనా ఇబ్బందే, తక్కువైనా ఇబ్బందే. 'హృదయశాంతి మాకు ఆయుష్షును వృద్ధిచేయుగాక' అంటుంది రుగ్వేదం. అప్పుడే పుట్టిన బిడ్డ ఏడుపును ఆపటానికి తల్లి ఆ పసికందు గుండెల్ని తన గుండెలకేసి అదుముకుంటుంది. మనిషి భూమ్మీద తన గుండెతో మొదటగా స్పర్శించేది మరో గుండెనే! భావకవి దేవులపల్లివారి భాషలో చెప్పాలంటే 'హృదయం... భగవంతుని సుందర నిలయం'. అందుకేనేమో హనుమంతుడిని 'నీ రాముడేడ'ని అడిగితే గుండెలు చీల్చి మరీ చూపించాడు. దేవుడు తాను సృష్టించిన జీవుల కష్టసుఖాలు దగ్గరుండి చూసుకుందామని కిందికి దిగి వచ్చాడు గానీ- ఎక్కడ ఉండాలో అంతుబట్టలేదు. కొండమీదున్నా, అగాధాల అడుగున ఉన్నా, గాలిలో కలిసి తిరుగుతున్నా దయ్యాల గోలలో నిజమైన మనిషి గోడు వినటమే కుదరక ఏం చెయ్యాలా అని ఆలోచనలో పడి చివరికి మనిషి గుండెలో మకాం పెట్టాడని ఓ పిట్టకథ. ఈ చమత్కారం పసిగట్టేనేమో- చలం తన విశ్వకవి గీతాంజలి స్వేచ్ఛానువాదంలో 'హృదయేశ్వరా!' అని కొన్నిపదుల సార్లు సంబోధించింది! జ్యూయిష్‌ బైబిల్‌లో హృదయానికి సమానార్థకమైన 'లెవ్‌' అనే పదాన్ని 190 సార్లు వాడారు. ప్రాచీన ఈజిప్షియన్లు చనిపోయిన మనిషిని పూడ్చిపెట్టేముందు అన్ని అవయవాల్నీ తీసివేసినా ఒక్క గుండెకాయను మాత్రం వదిలేసేవారు. మృతుడు మరో జన్మకు ఆ గుండెనే వాడుకుంటాడని వారి నమ్మకం. 
గుండె గుడి కనకనే పిడికిలంత పరిమాణంలో ఉన్నా కడలికున్నంత శక్తి దానిలో ఇమిడి ఉంది. బాలకృష్ణుడి నోటిలో బ్రహ్మాండం దాగి ఉన్నట్లు, అరలీటరు పాలపేకెట్టు కన్నా తక్కువ బరువున్నా గోపాలుడు చిటికెన వేలితో గోవర్ధనగిరినెత్తినంత చులాగ్గా గంటకు టన్ను బరువునెత్తగల శక్తిని విడుదల చేస్తుంది. నల్లనయ్య నడుముకు తల్లి యశోదమ్మ తాడు కడితే రోలుతోపాటు పసివాడు తాడిచెట్లను పడేసి ఈడ్చుకుపోయాడంటే 'ఛ... నిజమా?' అని అనుమానపడేవాళ్లున్నారు. గుప్పెట్లో పట్టేంత గుండెకాయ ఓ కారును ఇరవై మైళ్ళ దూరం లాక్కుపోయేటంత పిక్కబలం ఒక్క రోజులో విడుదల చేస్తుందని శాస్త్రీయంగా రుజువైన సత్యమే అలాంటివారికి సమాధానం. మనిషి శరీరంలోని రక్తనాళాలన్నింటిని చిక్కుముడి విడదీసి ఒక తాడుగా పేనితే భూగోళమనే బంతికి దాదాపు నాలుగుసార్లు చుట్టొచ్చు. అలాంటి సూదిమొనకన్నా సన్నని నాళాల ద్వారా నిమిషానికి నాలుగు నుంచి ఆరు లీటర్ల వరకు రక్తాన్ని అన్ని శరీర భాగాలకీ క్రమం తప్పకుండా అందించాలంటే ఎంత శక్తి కావాలి! కంటి రెప్పపాటంత సేపైనా విశ్రాంతి తీసుకోకుండా మనిషి పుట్టినప్పటి నుంచీ మట్టిలో కలిసే క్షణం దాకా కన్నతల్లి కన్నా మిన్నగా ఏడాదికి మూడుకోట్ల యాభైలక్షల చొప్పున సగటున ఎనిమిదిపదుల ఏళ్ళపాటు ఎవరు పట్టించుకున్నా పట్టించుకోకపోయినా తనకు తానే ప్రేరణ కలిగించుకుంటూ మన మనుగడ కోసం ఆరాటపడే ఆ పిచ్చి 'గుండె'ను ఏమని కొలుచుకోవాలి? దాని ప్రేమను ఏ పేరుతో పిలుచుకోవాలి? బహుశా ఏ పేరూ కుదరకేనేమో 'గుండె'బొమ్మనే మనిషి- ప్రేమకు గుర్తుగా మార్చేసుకున్నాడు! మనిషి శరీరంలో గుండే అన్నింటికన్నా దృఢమైన కండరం. 'పగిలినా సరే గుండె పనిచేయటం ఆగకూడదు' అంటాడు జాన్‌ మిల్టన్‌. 'హార్ట్స్‌' లేకపోతే పేకాటే కాదు, బతుకాటా సాగదు. 'నాదు గుండె గాయము కుట్టుసూది కంట అశ్రుజల ధారయైు అవతరించె' అంటూ గాలిబ్‌లాగా ఎంత పరితాపం చెందినా- ఈ శరీరమనే బండికి ప్రధానయంత్రమైన గుండెను గుండెల్లో పెట్టుకుని చూసుకోకపోతే తిప్పలు తప్పవు. 

తాజా అంచనాల ప్రకారం, మన దేశంలో గుండెజబ్బుల బారినపడేవారి సంఖ్య ప్రమాదకర స్థాయిలో పెరుగుతోంది. పుట్టుకతో వస్తే ప్రారబ్ధమని సర్దుకుపోవచ్చు- ఆహార విహారాలు, ఒత్తిడి, ధూమపానం, మందు వంటి దురలవాట్ల మూలకంగా గుండెను దెబ్బతీస్తే ముందు మూడేది మనకే! ప్రశాంతంగా ఉండటానికి ప్రయత్నించటం, క్రమం తప్పకుండా వ్యాయామం చేయటం గుండెమీది ఒత్తిడిని తగ్గిస్తుంది. కాఫీ, టీలు కాశీలో వదిలేయకపోతే ఒక దశ దాటిన తరవాత బీపీ మనల్ని ఏ గంగలోనైనా కలిపేయొచ్చు. ముళ్ళపూడివారి జోకులాగా పొగతాగటం చాలాసార్లు మానేయటం చాలదు. ఏకంగా మానేయలేకపోతే శోకమే చివరికి మిగిలేది. హృదయాన్ని దీపంతో పోల్చాడు వాల్మీకి. సుడిగాలి వంటి విచ్చలవిడి జీవన విధానానికి ఆ దీపం కొండెక్కిపోకుండా ఉండాలంటే సత్ప్రవర్తన, క్రమశిక్షణ అనే రెండు చేతులు అడ్డుపెట్టాలి. తనివితీరా నవ్వినా, ఏడ్చినా సరే లోపలి పొరలు మెత్తబడి ముప్పావుగంట పాటు నాళాల్లో రక్తం హాయిగా ప్రవహిస్తుందని శాస్త్రవేత్తలు చెబుతున్నారు. పొగతాగటం మానేసిన మూడేళ్ళకు గుండె అసలు ధూమపానం చేయనివాడి గుండె అంత తాజాగా ఉంటుందనీ ఊరిస్తున్నారు. కచదేవయాని కథలో మాదిరి 'సంజీవనీ మంత్రం' ఈ కలికాలంలో పనిచేయదు. లక్ష్మణస్వామి అయినా మూర్ఛవచ్చి పడిపోతే సంజీవని తెచ్చి బతికించే ఏ ఆంజనేయుడూ అందుబాటులో లేడు. నిండు నూరేళ్ళు ఆరోగ్యంగా ఉండాలంటే పండంటి గుండెకాయను పదికాలాలపాటు పదిలంగా చూసుకోవటం ఒక్కటే చిట్కా. 'నేటి నుండి ఏనాటికి వీటి తలుపు మూయకు కోటి మంది వచ్చినా చోటున్నది లోన' అంటూ దేవులపల్లి పాడుకున్నట్లు హృదయాన్ని విశాలం చేసుకుంటే మనమూ సినిమా కవిలాగా 'ఊయలలూగే నా హృదయం... రాగసుధా తరంగాల డోలవేడుకలా విహారాల వేళా' అంటూ హాయిగా నిండు నూరేళ్ళూ పాడుకోవచ్చు. 
  
 
 
 
 
 
 
 
 
 
 
  
 