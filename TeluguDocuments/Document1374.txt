హే రామ్‌!
జాతిపిత వర్ధంతి సందర్భంగా నేడు గల్లీనుంచి ఢిల్లీదాకా నేతాశ్రీలంతా ఆయనకు అంజలి ఘటించడానికి క్యూలు కడతారు. బాపూ ప్రవచించిన మానవీయ విలువల పీకనులిమిన పెద్దలే గాంధీమార్గం మహోన్నతమంటూ ఉపన్యాసాలు దంచుతారు! మహాత్ముడు కోరింది గ్రామస్వరాజ్యం. ఏలికలు ఎంతో నిష్ఠగా సంస్థాపించింది గ్రామ 'సారా'జ్యం! పచ్చని కోనసీమ గుండెలపై అక్రమ సారా కుంపట్లు ఇటీవలే వందల కుటుంబాల్లో శోకాగ్నులు రగిలించాయి. పదిహేనుమంది అభాగ్యులు మృత్యువాత పడిన ఆ దుర్ఘటన మరో పదిమందిని కబోదులుగా మార్చేసింది. మరెంతోమంది మృత్యువుతో పోరాడుతున్న దుస్థితి- ఊడలు దించుకొన్న మద్యం మాఫియా దురాగతాల్నే కాదు, ప్రజారోగ్యాన్ని ఖర్చు రాసేస్తున్న సర్కారీ ఎక్సైజ్‌ విధానాల్లోని లొసుగుల్నీ ఎండగడుతోంది! తూర్పుగోదావరి జిల్లాలోని మూడు ఎక్సైజ్‌ డివిజన్లలోనే రోజుకు సగటున దాదాపు రూ.40లక్షల విలువైన నాటుసారా విక్రయాలు సాగుతున్న సంగతి అధికారగణానికి తెలియనిది కాదు. జిల్లాలో ఎన్నివేలమంది నాటుసారా తయారీదారులో, వారి ప్రాపకంలో ఎన్ని బట్టీలు నడుస్తున్నాయో సర్కారీ సిబ్బందికి తెలుసు! స్థానిక నాయకుల అండదండలతో పకడ్బందీగా సాగుతున్న సారా వ్యాపారంపై చూపు సారిస్తే ఏమవుతుందో తెలుసు కాబట్టి- 'మామూలు'గానే ఆ వైపు వెళ్లరు. చీప్‌ లిక్కర్‌ పేరిట సర్కారీ లేబుళ్లతో దొరికే సరకు పోనుపోను ఖరీదైపోతుండటంతో అభాగ్య జీవులకు నాటుసారా బట్టీలే దిక్కు. వాళ్లకి కిక్కు మరింతగా ఎక్కించందే బేరాలు రావన్న వ్యాపారుల వైఖరి- నాటుసారాను విషతుల్యం చేస్తోంది. అమోనియా, మిథైల్‌ ఆల్కహాల్‌, డైజోఫాం మాత్రలు, నల్లబెల్లం లాంటివి కలిసిన నాటుసారా దేశవ్యాప్తంగా ఏటా వేలమంది ప్రాణాలు బలిగొంటోంది. దారుణ దుర్ఘటనలు జరిగినప్పుడు- దిగ్భ్రాంతి చెందడం, దోషులంటూ కొందర్ని నిర్బంధించడం తప్ప అక్రమ సారా విష పరిష్వంగం నుంచి గ్రామాల్ని విముక్తం చెయ్యడానికి పేరుగొప్ప ప్రభుత్వాలు చేస్తున్నదేముంది? 
'మత్తుపానీయాల వ్యాపారం చెయ్యడం 'పౌరుల హక్కు' కాదు. వాటిని సేవించే 'ప్రాథమిక హక్కూ' పౌరులకు లేదు'- అని పదహారేళ్లక్రితం రాష్ట్ర హైకోర్టు సంపూర్ణ ధర్మాసనం తీర్పు ఇచ్చింది. 'మాఫియాను అడ్డుకోవడంకోసం మాఫియా చేసే పనుల్ని ప్రభుత్వాలు చేయవచ్చా' అని రాష్ట్ర ఉన్నత న్యాయస్థానమే అయిదేళ్లనాడు ఎక్సైజ్‌ పాలసీని సూటిగా తప్పుపట్టింది. ప్రజా ప్రయోజనాలు మంట కలుస్తాయంటూ లిక్కర్‌ వ్యాపారాన్ని గుత్తహక్కుగా మార్చుకొని, 'మద్యే'మార్గంలో ప్రభుత్వాలు నడుస్తున్నాయి. కల్తీ విషం కాటునుంచి బీదసాదల్ని రక్షించడమే లక్ష్యమంటూ లిక్కర్‌ రాబడిలో మునిగి తేలుతున్న సర్కార్లు- ప్రైవేటు సారాబట్టీలకు అనుకూలంగా నిర్ణయాలు తీసుకొని ఉత్తర్వులు జారీ చెయ్యడమేమిటి? ట్రాఫిక్‌ నిబంధనలు ఉల్లంఘిస్తే రెండొందల జరిమానాతో చెల్లు. అక్రమ సారా వ్యాపారానికీ వర్తిస్తున్నది అదే రూలు! 2004 డిసెంబరులో జారీ అయిన జీఓ, అక్రమ సారాక్షసులకు రక్షాకవచంగా మారింది. రాబడిని ఇంతలంతలు చేసుకోవడమే లక్ష్యంగా ఊరూరా బెల్టుషాపులు తెరిపించి మరీ చీప్‌లిక్కర్‌ను ప్రభుత్వమే అందుబాటులోకి తెచ్చింది. ఆ విధంగా మందభాగ్యులకు 'మందుభాగ్యం' కల్పించి వాళ్లను వ్యసనపరులుగా మార్చిన ప్రభుత్వమే లిక్కర్‌ రేట్లకు రెక్కలు తొడగటంతో- వాళ్ల దృష్టి తక్కువ ధరకు దొరికే నాటుసారావైపు మళ్లుతోంది. అధికారులు, రాజకీయ నాయకుల రక్షణఛత్రంలో జడలు విరబోసుకొన్న మాఫియా- కల్తీ సరకుతో ఇలా అభాగ్యుల ప్రాణాలు కబళిస్తోంది. కోట్లాది మందుబాబుల గొంతుల్లో గరాటాలు పెట్టి మరీ గరళం గుమ్మరించి వాళ్ల రక్తాన్ని రూపాయలుగా మార్చి సంక్షేమ రాజ్యం తెస్తామంటున్న ప్రభుత్వాల ధోరణి- పచ్చని పల్లెల్లో చితిమంటలు ఎగదోస్తోంది! 

ప్రపంచవ్యాప్తంగా 1983నుంచి మత్తుపానీయాల వినిమయం తగ్గుతున్నా వర్ధమాన దేశాల్లో ఆ దురలవాటు పెరుగుతోందని ప్రపంచ ఆరోగ్య సంస్థ అధ్యయనం స్పష్టీకరించింది. 'ఆరోగ్యానికి హానికరమైన మత్తుపానీయాలు, మందుల వినిమయం క్రమంగా తగ్గుతూపోయి నిషేధంలాంటి పరిస్థితి వచ్చేలా చూడటం ప్రభుత్వాల విధి' అని రాజ్యాంగంలోని ఆదేశిక సూత్రాలు ఘోషిస్తున్నాయి. యువతరం మత్తుపానీయాలకు బానిస అవుతోందంటూ- 'రోగగ్రస్త జాతిని కాదు, మనం కోరుకొనేది' అని సుప్రీంకోర్టు 2006 మే నెలలోనే ప్రభుత్వాలకు బాధ్యత గుర్తుచేసినా ఏం ఒరిగింది? 'దేశంలో ఆత్మహత్యలు, విడాకులు, గృహహింస పెరగడానికి మత్తుపానీయాలే కారణం... ఏటా లక్షా 30వేల పైచిలుకు నమోదవుతున్న రహదారి ప్రమాద మరణాల్లో 40శాతానికీ మద్యసేవనమే కారణం' అని కేంద్ర ఆరోగ్య మంత్రిత్వశాఖ ప్రకటించింది. మద్య మహమ్మారి మరెంతగా సామాజిక జీవన విచ్ఛిన్నం సాగిస్తున్నదో మనసుపెట్టి చూస్తే తెలుస్తుంది. కల్తీల బారినపడి మృత్యువాత పడుతున్నవారికి ఎన్నో వందలరెట్లు జీవచ్ఛవాలుగా మిగిలి పొగులుతున్నారు. ఇళ్లూ ఒళ్లూ గుల్లకాగా లక్షల కుటుంబాలు అసహాయంగా వీధిన పడుతున్నాయి. సారాక్షసి కరకు పాదాలకింద సామాన్యుడి బతుకును నుగ్గునూచ చేసేదేనా సంక్షేమ రాజ్యం? ఒకనాడు సుఖసంతోషాలకు నెలవైన ఇళ్లల్లో మద్యమహమ్మారి సృష్టించే విధ్వంసం ఎంత భయానకంగా ఉంటుందో ఆ ఇంటి ఇల్లాళ్లకే తెలుస్తుందన్నది మహాత్ముడి ధర్మసూక్తం. మహిళాభ్యున్నతికి కట్టుబాటు చాటుతూనే మద్య రక్కసికి వాళ్ల సౌభాగ్యాన్ని బలిపెడుతున్న పాలకుల ధోరణి ఎప్పటికైనా మారుతుందా? సబ్‌కో సన్మతి దే భగవాన్‌! 
  
 
 
 
 
 
 
 
 
 
 
  
 
 
