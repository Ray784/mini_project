
కట్టమంచి రామలింగారెడ్డి
డా. కట్టమంచి రామలింగారెడ్డి  

విద్యావేత్త,ఆంధ్ర విశ్వవిద్యాలయ వ్యవస్థాపకులు మరియు ఉప సంచాలకులు 
డాక్టర్ కట్టమంచి రామలింగారెడ్డి ఎనలేని ప్రతిభావంతుడు. ఆయన మేధావి మాత్రమే కాదు, పండితుడు. వక్త మాత్రమే కాదు రచయిత, ఆదర్శవాది, రాజనీతిజ్ఞుడు. ఇంతటి ప్రతిభా పాటవాలు ఒక వ్యక్తిలో కానరావడం నిజంగా అరుదే. కట్టమంచి రామలింగారెడ్డి (సీఆర్‌రెడ్డి) విద్య, సాహిత్య, రాజకీయ రంగాలలో త్రివిక్రమమూర్తి. ఆంధ్రభాషాభిరంజని సంఘంలో చురుకైన పాత్ర పోషించారు. గైక్వాడ్‌ స్ఫూర్తితో అమెరికాలోను విద్యాభ్యాసం చేశాడు. అక్కడినుంచి తిరిగి వచ్చిన తర్వాత బరోడా కళాశాల వైస్‌ప్రిన్సిపాల్‌గా చేరాడు. 1909లో మైసూరులో విద్యాశాఖలో చేరిన ఆయన 1918 నుంచి 1921 వరకు విద్యాశాఖ ఇన్‌స్పెక్టర్‌ జనరల్‌గా వ్యవహరించాడు. 1951లో అనారోగ్యంతో ఆయన మరణించడం జరిగినది.

 బాల్యం
రామలింగారెడ్డి పుట్టింది చిత్తూరు పట్టణం కట్టమంచిలోనే. ఆంధ్ర మహాపురుషుల్లో అగ్రశ్రేణికి చెందిన ఈ కవి కోవిదుడు 1880 డిసెంబరు 10న జన్మించాడు. సుబ్రమణ్యంరెడ్డి, నారాయణమ్మ దంపతులకు మూడో సంతానంగా సీఆర్‌రెడ్డి జన్మించాడు. సుబ్రమణ్యంరెడ్డి సోదరుడు పెద్దరామస్వామిరెడ్డి రామలింగారెడ్డిని దత్త పుత్రుడుగా స్వీకరించారు.

 చదువు
సీఆర్‌రెడ్డి అయిదో ఏట అక్షరభ్యాసం ప్రారంభించాడు. వీధి బడిలో చదువు మొదలయినది. చిన్న వయస్సులోనే భారతాన్ని, అమర బాల రామాయణాన్ని చదివేవాడు. 1890లో ప్రస్తుత పీసీఆర్ పేరుతో ఉన్న చిత్తూరు బోర్డు హైస్కూల్‌లో మొదటిఫారంలో చేరాడు ప్రతి పరీక్షల్లోనూ ఉన్నత శ్రేణి సాధించేవాడు. ఉన్నతాభ్యాసం కోసం మదరాసు వెళ్ళి క్రైస్తవ కళాశాలలో ఉన్నత విద్య పూర్తి చేసాడు. 1899లో నవ్య కావ్యరచన పోటీలో ముసలమ్మ మరణం లఘు కావ్యాన్ని రచించి బహుమతి పొందాడు. సాహిత్యరంగంలో సరికొత్త భావాలకు, నూతన ఆలోచన రీతులకు మనోవికాసాత్మకమైన విమర్శలకు కట్టమంచి దోహదపడ్డాడు. ఒకవైపు తెలుగు కవితను మరో వైపు కవితా విమర్శను నూతన శోభతో కొత్తకాంతులతో ఆవిష్కరించిన సాహితీమూర్తి. సంభాషణలతో దెబ్బకు దెబ్బ తీయగల నేర్పు, వాదనాచాతుర్యం ఆయన శైలి. హాస్య ప్రియత్వం, ఛలోక్తులు, చమత్కార సంభాషణ నైపుణ్యం వంటి లక్షణాలతో అందరినీ ఆకట్టుకునేవాడు. 1902లో బీఏ పరీక్షలో ఉత్తమ శ్రేణిలో ఉత్తీర్ణుడై బంగారు పతకాలను పొందాడు.


 పురస్కారాలు
భారత ప్రభుత్వపు విద్యార్థి వేతనంతో కేంబ్రిడ్జి విశ్వ విద్యాలయంలో, సెయింట్స్ జాన్స్ కళాశాలలో ప్రవేశించి పలు పురస్కారాలు అందుకున్నాడు. 1903లో ఆయన తెలివి తేటలకు, సామర్థ్యానికి గుర్తింపుగా రైట్ బహుమతి లభించింది. 1904లో విద్వాంసుడు పురస్కారం అందుకున్నాడు. 1905లో కేంబ్రిడ్జి విశ్వవిద్యాలయంలో యూనియన్ లిబరల్ క్లబ్ కార్యదర్శిగా ఎన్నికై అక్కడ పలు ఉపన్యాసాలతో ఆంగ్లేయుల మన్ననలు ప్రశంసలు అందుకొన్నాడు. భారతీయుడుగా ఇలాంటి అసాధారణ గౌరవం దక్కడం అదే ప్రథమం. 1906లో ఎంఏ పరీక్షల్లో ప్రథమ శ్రేణిలో ఉత్తీర్ణులయ్యాడు. బరోడా సంస్థానాదీశుడు గాయ్‌క్వాడ్ సయోజీరావు సీఆర్‌రెడ్డి ప్రతిభను గుర్తించి అమెరికా పంపారు. 1908న స్వదేశానికి వచ్చాక బరోడా కళాశాలలో ఆచార్యునిగా చేరడం జరిగినది. ఆ తర్వాత మైసూరు మహారాజ కళాశాలలో ఆచార్య పదవి స్వీకరించాడు. తధనంతరం మైసూరు ప్రభుత్వం ఆయనను విద్యాశాఖాధికారిగా నియమించింది.


 రాజకీయ జీవితం
1921లో విద్యాశాఖ ఐజీ పదవికి రాజీనామా చేసి రాజకీయాల్లో ప్రవేశించాడు. 1921-25 మధ్య కాలంలో మద్రాసు కౌన్సిల్‌ సభ్యుడిగా ఉన్నారు. జస్టిస్‌పార్టీలో కీలక పాత్ర పోషించిన ఆయన తర్వాత యునైటెడ్‌ నేషనలిస్టు పార్టీలో చేరి డిప్యూటీ లీడర్‌గా వ్యవహరించాడు. 1935లో కాంగ్రెస్‌ తరఫున మద్రాసు కౌన్సిల్‌కు ఎన్నికయ్యాడు. 1936లో కొంతకాలంపాటు చిత్తూరు జిల్లాబోర్డు ఛైర్మన్‌గా పనిచేశాడు.


 ఆంధ్రావర్స్శిటీ వీసీగా
ఆంధ్రా యూనివర్సిటీ వ్యవస్థాపక వైస్‌ ఛాన్సలర్‌గా 1926 నుంచి విశ్వవిద్యాలయం అభివృద్ధికి ఆయన చేసిన కృషి చిరస్మరణీయం. రెండోసారి 1936లో మళ్లీ బాధ్యతలు చేపట్టారు. 1949లో మద్రాసు విశ్వవిద్యాలయం ప్రొ-ఛాన్సలర్‌ పదవిని అంగీకరించాడు.


 సాహితీ సేవ
ఆయన రచించిన ముసలమ్మ మరణం తొలి ముద్రణ 1900లో జరిగింది. భారత అర్థశాస్త్రం, కవిత్వతత్వ విచారం, ఆంధ్రసర్వకళాశాల విద్యాప్రవృత్తి, లఘుపీఠికా సముచ్చయం, వ్యాసమంజరి, పంచమి, వేమన మొదలయినవి తెలుగులో ఆయన రచనలు. డా.సి.ఆర్‌.రెడ్డి పీఠికలు పేరుతో 1983లో సంకలనాన్ని ప్రచురించారు. ఆంగ్లంలోను ఆయన చేయితిరిగిన వారే. డ్రామా ఇన్‌ద ఈస్ట్‌ అండ్‌ వెస్ట్‌, స్పీచస్‌ ఆన్‌ యూనివర్శిటీ రిఫార్మ్‌, డెమోక్రసీ ఇన్‌ కాంటెపరరీ ఇండియా.. ఆంగ్లంలో ఆయన రచనల్లో కొన్ని.


 సీఆర్‌రెడ్డి విగ్రహాలు
సీఆర్‌రెడ్డి 1951 ఫిబ్రవరి 24న అనారోగ్యంతో మద్రాసులో మరణించారు. తమిళనాడుతోపాటు రాష్ట్రంలో పలుచోట్ల విగ్రహాలున్నాయి. ఆయన జన్మించిన పట్టణంలో మాత్రం విగ్రహం ఏర్పాటు చేయలేకపోయారు. ఈ లోటును ప్రముఖ డాక్టరు, సీఆర్‌రెడ్డి మెమోరియల్ ట్రస్టు అధ్యక్షుడు పురుషోత్తంరెడ్డి, కార్యదర్శి కేశవరెడ్డి తీర్చడానికి సన్నాహాలు పూర్తి చేశారు. కలెక్టరు బంగ్లా ఎదురుగా సర్కిల్‌లో విగ్రహాన్ని నెలకొల్పారు.


 పదవులు
1926లో డాక్టర్ సీఆర్‌రెడ్డి ఆంధ్ర విశ్వవిద్యాలయం తొలి ఉపాధ్యాక్షునిగా నియమితులయ్యారు. ప్రభుత్వ దమన నీతికి నిరసనగా 1930లో రాజీనామా చేశారు. 1936లో ప్రభుత్వం మళ్లీ ఆయనకు ఆ పదవిని అప్పగించింది.




 


