మాఘపురాణం: శివరాత్రి మాహాత్మ్యం

ఇరవైఏడు, ఇరవైఎనిమిది అధ్యాయాలు

రిక్తహస్తాలతో రావడమేకాకుండా, జరిగినదంతా వివరించి చెప్పిన దూతల్ని చూసి యమధర్మరాజు మండి పడతాడు. దుఃఖిస్తూ వచ్చిన విసురుగా తన సింహాసనంపై నుండి లేచి ''చిత్రగుప్తా! ఏం జరిగింది? ఎందుకొచ్చిందీ తేడా'' అంటూ అరిచేసరికి చిత్రగుప్తుడుసైతం వణికిపోతూ అంకిలుడి చిట్టానంతా ఒకటికిరెండుసార్లు జాగ్రత్తగా చూసి ''సమవర్తీ! వీడు బతికినంత కాలం ఆవంత పుణ్యం కూడా చేయలేదు. కానీ, మరి...'' అంటూ నసుగుతుండడంతో, మరింత మండిపడుతూ ''ఈ విషయాన్ని కైలాసంలోనే తేల్చు కుందామంటూ చరచరా వాహనమెక్కి కైలాసం బయల్దేర తాడు యముడు. చిత్రగుప్తుడు, భటులూ వెంబడిస్తారు. 

ఉన్నట్టుండి తనవద్దకు వచ్చిన సమవర్తిని చూసి ఆశ్చర్యంగా ఏమిటిలా వచ్చారన్నట్టు చూస్తూడు శివుడు. ''గంగాధరా! నీవు సంకల్పించిన మాదిరిగానే మేము నడచు కుంటున్నాము కదా! ఆ నడకకు ఇలా ఆటంకాలు కల్పించడం న్యాయమాపరమేశా!'' అంటూ సాగిలపడి మొక్కుతాడు. ''సమవర్తీ! నీవు పేరులోనే తప్ప నీకు అంతగా ధర్మసూక్ష్మాలు తెలియవులా ఉంది. నీ పనుల్ని ఆటకం చేశామంటే అందులో ఏదో విషయం ఉండిఉంటుదన్న జ్ఞానం నీకు కలగక పోవడం ఆశ్చర్యంగా ఉంది. నా భక్తుల విషయంలో జోక్యం చేసుకో వద్దని గతంలో చెప్పాను. అయినా నీకు బుద్ధిరాలేదు'' అంటూ శివుడు యముడిని మందలిస్తాడు. ''పరమేశా! ఇలా నా భక్తు డని నీవూ, నా భక్తుడని కేశవుడు ఇలా సృష్టిధర్మానికి అడ్డుతగులుతుంటే, ఆ విధులు నిర్వర్తించే మాకిక విలువే ముంటుంది? అయినా, నోరారా ఒక్కసారి కూడా మీనామాన్ని జపించని వీడు మీ భక్తుడెలా అయ్యాడం''టూ బాధపడ్డాడు యమధర్మరాజు. 

శివరాత్రినాడు రోజంతా ఉపవాసముండి, బిల్వపత్రాలతో నన్ను పూజించిన వారెవరికైనా నేను నాసాయుజ్యం కల్పిస్తాను. ఇది నా నియమం. ఈ విధానాన్ని తెలిసిగానీ, తెలియకగానీ ఆచరిస్తే చాలు. నేను అనుగ్రహిస్తాను. నీవు చెప్పినట్టు అంకిలుడు క్రూరుడేగానీ నన్ను పూజించడంతో వాడి పాపాలన్నీ పటాపంచలైపోయాయి. కాబట్టి అతను ఇక్కడికి రావడమే సమంజసం. ఇకదీనిపై వాదన వ్యర్థం. నీవు వెళ్లవచ్చు'' అంటూ శివుడు చెప్పేసరికి మారాడలేక పోతాడు యమధర్మరాజు. తన ఏలికే మౌనంగా ఉండేసరికి చిత్రగుప్తుడు కూడా ఏమీ మాట్లాడకుండా చిట్టా సద్దుకుని ఇద్దరూ కలిసి కైలాసంనుంచీ వెనుదిరుగుతారు. 

''శివానుగ్రహం పొందిన అంకిలుడు హాయిగా కైలాసంలో కాలం గడుపుతాడం''టూ శివరాత్రి మాహాత్మ్యాన్ని దిలీపునికి చెబుతాడు వశిష్ఠుడు. అంతావిని ఆనందభరితుడవుతాడురాజు. 

''గురువర్యా! శివరాత్రి వ్రతమన్నారు కదా! దీన్ని ఆచరించే విధానాన్ని తెలియచెయ్యండి'' అని వినయంగా అభ్యర్థిస్తాడు దిలీపుడు. 

''దిలీపా! శివరాత్రికి ముందురోజు అంటే బహుళ త్రయోదశి నాడు రాత్రి భోజనం చేయకుండా, నిగ్రహన్ని పాటించి నేలపై పడుకుని తెల్లవారుఝామునే లేచి నిత్య కృత్యాలు తీర్చుకుని నదీ లేదా చెరువు లేదా బావిలో గానీ శుచిగా స్నానం చేసి నిత్యకర్మల్ని ఆచరించుకోవాలి.అనంతరం శివలింగానికి పంచామృతాలతో అభిషేకం చెయ్యాలి. అనంతరం లింగాన్ని శుద్ధజలంతో కడిగి అలంకారం చేసి అర్చించాలి. 'శర్వాయోగ్రాయ భీమాయ శంకరాయ శివాయచ 

ఈశానాయ మహేశాయ భూతానాం పతయేనమః' అంటూ నిష్కల్మషమైన మనస్సుతో శివదేవుణ్ని పూజించాలి. ఆపై విశేషరీతిలో నైవేద్యం పెట్టాలి. తరువాత దానధర్మాలు విధిగా ఆచరించాలి. ఈ సమయంలో 

'గంధం సుమనసో దీపో జ్యోతిరన్నాది యన్మయా 

దీప్తం తేనాపి సంతుష్టః పార్వత్యాభవ! శంకర!' అని శ్లోకాన్ని పఠిస్తూ ఉండాలి.'' ఈరోజు రాత్రి అంతా శివ నామాన్ని జపిస్తూ జాగరణ చెయ్యాలి. ఏమాత్రం అన్య చింతనల్ని మనస్సులోకి రానీయకుండా చిత్తాన్ని శివునిపైనే లగ్నం చేసి పురాణ కాలక్షేపంతోగానీ, భగవత్‌ సంకీర్తన లతోకానీ రాత్రంతాగడపాలి. జాగారం చేసే సమయంలో శివునికి 'నమశ్శివాయ సోమాయ సర్వపాప హరాయచ శివరాత్రే మయాదత్తం గృహాణార్ఘ్య మిదం ప్రభో!'అని పఠిస్తూ అర్ఘ్యం ఇస్తూ ఉండాలి. ఇలా భగవత్సేవలో రాత్రిని గడిపి మరునాడు తెల్లవారుఝామునే తిరిగి దైనందికాల్ని ముగించి సంధ్యావందనాదులను కూడా పూర్తిచేసి శివార్చన చేసి పంచభక్ష్యాదులను నివేదనపెట్టి బ్రాహ్మణులు, అతిథు లతో భోజనం చెయ్యాలి. ఉన్నంతలో పేదలకు, వికలాంగులకూ ధర్మం చెయ్యాలి. 

ఇలా శివరాత్రి వ్రతాన్ని భక్తిశ్రద్ధలతో చేసిన వారు పాపాల నుంచి విముక్తులై, అంత్యంలో శివసన్నిధికి చేరుకుంటారు. చేసినవాళ్లే కాకుండా వారి తరతరాలూ కూడా తరిస్తాయి. జీవించినంతకాలం సుఖసౌభాగ్యాలతో జీవించి చివరిలో ముక్తి సామ్రాజ్యాన్ని పొందుతారం''టూ శివరాత్రి వ్రతాన్ని గురించి వివరంగా తెలియచేస్తాడు వశిష్ఠుడు. 

''మహర్షీ! మీరు చెప్పిందంతా ఎంతో బాగుంది. కానీ, మంత్రాలు చదవడం రాని వారు, పూజించాల్సిన విధానాన్ని తెలియనివారు తరించేమార్గం లేదా'' అంటూ సందేహాన్ని వెలిబుచ్చుతాడు దిలీపుడు. ''లేకేమి మహారాజా! శివుడు అపార కరుణామయుడు. నిష్కల్మషమైన మనస్సుతో నోరారా ఒక్కసారి శివపంచాక్షరిని స్మరిస్తే చాలు. ఆయన పరవశించి పోతాడు. అందులోనూ శివరాత్రినాడు తెలిసిగానీ, తెలియక గానీ ఉపవాసం ఉంటే కలిగే ఫలితాన్ని ఇంతకుముందే వేటగాడి కథలో విన్నావు కదా! 

ఈ శివరాత్రి వ్రతాన్ని స్త్రీపురుష భేదం లేకుండా, చిన్నాపెద్దా తేడాలేకుండా ఎవ్వరైనా చెయ్యవచ్చు. అందరూ ఆ శివుని దయకు పాత్రులు కావచ్చు. ఈ శివరాత్రి మాహాత్మ్యం కథను విన్నా, చదివినాఎంతో పుణ్యం కలుగుతుంది. అంతేకాదు. అశ్వమేథయాగం చేసిన ఫలం లభిస్తుంది. శివ సాయుజ్యం కలుగుతుంద'ని చెబుతాడు వశిష్ఠుడు. 

 
 
 
 
 
 
  
 
 
 
  
 
  
 
  
 
 
 
 
 
 
 
 
  


 
 
 
