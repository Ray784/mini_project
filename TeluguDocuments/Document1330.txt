రాష్ట్రంలో ప్రభుత్వం ఉందా?
'వార్త పవిత్రమైనది' అన్నది పాత్రికేయంలో ప్రాథమిక సూక్తి. వార్తావిశేషంగా ప్రజలకు చేరవేసే ప్రతి అంశం తాలూకు నిజానిజాలను నిజాయతీగా మదింపువేయడం పాత్రికేయుల మౌలిక విధి. నిజాలకన్నా సెన్సేషనలిజాని(సంచలనాత్మక విశేషాల)కే ప్రాధాన్యమిచ్చే నిరంతర ప్రసారాల వార్తా ఛానళ్లు ఉంటే ఏమవుతుంది? గాలివార్తలతో శాంతి భద్రతలు భగ్గుమంటాయి. వ్యక్తులు, పేరున్న వ్యాపారసంస్థల ఆస్తులు బుగ్గి అవుతాయి. మొన్న రాత్రి రాష్ట్రంలో అక్షరాలా జరిగింది అదే. హెలికాప్టర్‌ ప్రమాదంలో వై.ఎస్‌. దుర్మరణం పాలైంది నిరుడు సెప్టెంబరు రెండో తేదీన. నాటి ప్రమాద వివరాలు తెలియక ఆ మర్నాటిదాకా రాష్ట్రవ్యాప్తంగా ఒకటే ఆందోళన! విషయం తెలియగానే యావత్‌ రాష్ట్రం దుఃఖసంద్రంలో మునిగిపోగా, ప్రమాద కారణాలు కనిపెట్టేందుకు రాష్ట్రప్రభుత్వం రెండు రకాల దర్యాప్తులకు ఆదేశించింది. ప్రమాదంలో కుట్రకోణంపై వస్తున్న ఆరోపణల దృష్ట్యా సీబీఐ విచారణా జరుగుతోంది. హెలికాప్టర్‌ ప్రమాద వార్త లోకానికి వెల్లడైననాడే 'ఎగ్త్జెల్‌' అనే నేలబారు వెబ్‌ పత్రిక కల్పనా చాతుర్యంతో ఓ కథనాన్ని వండి వారిస్తే- దుర్ఘటన జరిగిన 126 రోజుల తరవాత దాన్ని దొరకబుచ్చుకొన్న కొన్ని టీవీ ఛానళ్లు ఉద్రిక్తతలు రెచ్చగొట్టేలా దానికి తాలింపు పెట్టాయి. 'ఎగ్త్జెల్‌' ఎంత చెత్తదైనా, తన కథనం ఉత్త వూహాగానమేనని స్పష్టంగా పేర్కొంది. అదే పరమ ప్రామాణికమన్నట్లు దాన్ని నెత్తిన మోసిన టీవీ5, ఎన్‌టీవీ, సాక్షి టీవీలు రెచ్చగొట్టే వ్యాఖ్యలతో చిచ్చుపెట్టాయి. వై.ఎస్‌.హత్యకు పారిశ్రామిక దిగ్గజం ముఖేశ్‌ అంబానీయే సూత్రధారి అన్నట్లుగా సాగిన ప్రసారాలు, ప్రచారాలతో- పలుచోట్ల రిలయన్స్‌ ఆస్తులు ముష్కర మూకల దాడుల్లో ధ్వంసమయ్యాయి. టవర్లు, పెట్రోలు బంకులు, షాపింగ్‌ మాల్స్‌- రిలయన్స్‌ పేరుగల ప్రతిదానిమీదా కిరాతక దాడులు యథేచ్ఛగా సాగిపోయాయి. వై.ఎస్‌. దుర్మరణంలో కుట్ర కోణాలు ఉంటే, సీబీఐ దర్యాప్తులో నిగ్గుతేలాల్సిందే. చౌకబారు ప్రసారాలతో మొత్తం మీడియాకే తలవంపులు తెచ్చి, శాంతి భద్రతలకు కసిగా తూట్లు పొడిచిన ఆ మూడు ఛానళ్ల మూజువాణీ కుట్రనూ ఛేదించాల్సిందే! 
సమాచార సాంకేతిక రంగంలో పెను విప్లవం ప్రపంచాన్నే కుగ్రామంగా మార్చేసింది. అంతర్జాలం(ఇంటర్నెట్‌)లో సమస్తం అందుబాటులో ఉన్నప్పుడు- భిన్న వార్తలు, వ్యాఖ్యల విశ్వసనీయతపై ప్రధానంగా దృష్టిపెట్టాలి. సంచలనం పేరిట విచ్చలవిడిగా రాతకోతలు సాగిస్తున్న 'ఎగ్త్జెల్‌' అనే కొరగాని పత్రికపై రష్యా ప్రభుత్వం దర్యాప్తు ప్రారంభించగానే దాని ముద్రాపకులు తోక ముడిచారు. మహాత్మాగాంధీ మీదా బురదజల్లిన ప్రబుద్ధులు వెబ్‌ పత్రిక ద్వారా తమ పైత్య ప్రకోపాన్ని ప్రదర్శిస్తూ వచ్చారు. అలాంటి వెబ్‌సైట్‌ కల్పిత గాథ అంటూ రాసిన కథనం ఆ మూడు ఛానళ్లకు మేత ఎలా అయ్యింది? వార్త బయటకు పొక్కిన నిమిషాల్లోనే, ఎక్కడికక్కడ ధ్వంసరచన వ్యూహాత్మకంగా ఎలా సాగిపోయింది? అరాచకం సాగిపోయాక, విధ్వంసం వద్దంటూ చేతులు జోడించి వేడుకొన్న వై.ఎస్‌. తనయుడు- ప్రముఖ పరిశోధనాత్మక ఆన్‌లైన్‌ పత్రికగా 'ది 'ఎగ్త్జెల్‌'ను కీర్తించిన సాక్షి పత్రికతోపాటు, సాక్షి టీవీకీ అధిపతి. ఆందోళనల అగ్గి రగిల్చిన తన టీవీలో ఆ కథన ప్రసారాన్ని ఆయన తక్షణం ఆపించలేదెందుకని? మంటలంటుకొన్నాక చేసే వేడికోళ్లు ఎవరి కళ్లు కప్పడానికి?దాడులను పోలీసుశాఖ తీవ్రంగా ఖండిస్తోందన్నది రాష్ట్ర డీజీపీ ప్రకటన. అసాంఘిక శక్తులు చెలరేగి విధ్వంసకాండకు పాల్పడుతుంటే పోలీసుశాఖ నుంచి జనసామాన్యం ఆశించేది ఖండన మండనలా? రాష్ట్రాన్ని నిరంతరం కల్లోలభరితం చెయ్యడంద్వారా స్వప్రయోజనాలు నెరవేర్చుకోవాలనే ప్రబుద్ధుల కుట్ర ఇందులో స్పష్టంగా కళ్లకు కడుతోంది. విధ్వంసక మూకలకు ఆటవిడుపైన రాష్ట్రంలో శాంతిభద్రతల అడ్రస్సే గల్లంతవుతోంది! 

ఒకనాడు ఆటవికత, అరాచకాలకు మారుపేరుగా వార్తలకెక్కిన బీహార్‌- వరసగా 11శాతం పైబడిన వృద్ధిరేటుతో అందర్నీ ఆశ్చర్యచకితుల్ని చేస్తోంది. ప్రపంచపటంపైనే ప్రత్యేకత చాటుకొన్న ఆంధ్రప్రదేశ్‌ పరిస్థితి నానాటికీ ఇలా దిగజారిపోతోంది. సగటు పౌరుడి మనసును తొలుస్తున్న ప్రశ్న- 'రాష్ట్రంలో అసలు ప్రభుత్వం అనేది ఉందా' అని! ఆర్థికమాంద్యం తాలూకు దుష్ప్రభావాల నుంచి ఇప్పుడిప్పుడే బయటపడుతున్న పారిశ్రామిక రంగానికి ఆందోళనలు, విధ్వంసాలు ఎనలేని చెరుపు చేస్తాయని మొన్నీమధ్యే 'ఫిక్కీ' మొత్తుకొంది. రాష్ట్రానికెంతో ప్రతిష్ఠాత్మకమైన 'భారతీయ పరిశ్రమల సమాఖ్య- భాగస్వామ్య సదస్సు' చెన్నైకి తరలిపోతోంది. వందల కోట్ల రూపాయల రుణాలు తెచ్చి పరిశ్రమలు పెట్టేవారెవరైనా ప్రశాంత వాతావరణాన్ని కోరుకోవడం సహజం. ప్రపంచంలో ఏ మూలో ప్రచురితమైన చెత్త కథనాన్ని పట్టుకొచ్చి, స్థానికంగా సెంటిమెంటును రెచ్చగొట్టి, రిలయన్స్‌ లాంటి ప్రతిష్ఠాత్మక సంస్థనే దాడులు, విధ్వంసాలకు 'టార్గెట్‌' చేసుకొన్న నైచ్యం తెలియజెబుతోంది ఏమిటి? అచేతనత్వం, అవినీతి, ప్రతిష్టంభనలకు తోడు రాష్ట్రంలో అరాచకత్వమూ సువ్యవస్థితమవుతోందని! దాడులు ఉద్దేశపూర్వకంగా జరుగుతున్నాయని పోలీసుబాసే స్పష్టీకరించినా, విధ్వంసాల్ని నిలువరించే చేవ ఖాకీ యంత్రాంగానికి కొరవడింది. రాష్ట్రంలో వ్యాపార వాణిజ్య సంస్థలు, పరిశ్రమల మనుగడకు భరోసా లేదంటే అన్నిరకాల పెట్టుబడులూ మొహం చాటేయడం ఖాయం. అంతటి దయనీయ స్థితిలోకి రాష్ట్రం దిగజారిపోతున్నా దీటైన దిద్దుబాటు చర్యలు చేపట్టలేని కాంగ్రెస్‌ సర్కారు అశక్తతకు ప్రజానీకమే చెల్లించుకొంటోంది భారీ మూల్యం! 

