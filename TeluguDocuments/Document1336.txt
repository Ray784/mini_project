మింగ మెతుకులేదు...
ఎక్కుపెట్టిన బాణం కాస్తా అమాంతం తిరిగి అమ్ములపొదిలోకి చేరిపోవడమే ఇది! పెద్దయెత్తున పంచాయతీల్ని పురపాలక సంఘాలుగా మార్చే ప్రతిపాదనపై రాష్ట్రసర్కారు తాజాగా వెనక్కి తగ్గింది. కేంద్రప్రభుత్వ సూచన మేరకు హద్దుల సవరణపై నిన్నటినుంచీ పదిహేను నెలలపాటు నిషేధం అమలు కానుందంటున్నారు. 2010 మే నెలనుంచి ఇళ్లసంఖ్య లెక్కింపు, ఆపై జనగణన పూర్తయ్యేదాకా పాలన యూనిట్ల సరిహద్దులు మార్చరాదన్న ఆంక్షల ప్రకారం- 2011 మార్చి మాసం తరవాతే ఇక కొత్త మునిసిపాలిటీల యోచన! చిన్న పురపాలక సంఘాల ఏర్పాటు కోసం- ఆ పట్టణ, పంచాయతీ కనీస జనాభా 25వేలనుంచి 40వేలు ఉండాలన్నది ఇదివరలో విధించిన నిబంధన. చదరపు కిలోమీటరుకు 400 జనాభా కలిగి, పరిశ్రమలు నెలకొల్పడానికి అనువైన ప్రాంతాల్ని పురపాలక సంఘాలుగా గుర్తించడం ఆనవాయితీ. తక్కిన అంశాల సంగతి పక్కనపెట్టి 40వేల జనాభా ఉన్న పంచాయతీలన్నింటినీ పురపాలక సంఘాలుగా మార్చే కసరత్తు జరగాలని ఏడు నెలలక్రితం కలెక్టర్ల సదస్సులో ముఖ్యమంత్రిగా వై.ఎస్‌. పిలుపిచ్చారు. అనంతరం కొన్ని వారాల వ్యవధిలోనే 40వేల జనాభా గీటురాయి తొలుత 25వేలకు, తరవాత 20వేలకు కుంగిపోయింది. మారిన నిబంధనలతో జిల్లాకు కనీసం మూడు నాలుగు చొప్పున దాదాపు అరవైదాకా కొత్త పురపాలక సంఘాలు, ఇంకో ముప్ఫై నగరపాలక సంస్థలు అవతరించే అవకాశాలున్నట్లు మూడునెలలక్రితం అంచనాలు గుప్పుమన్నాయి. ఈ యావత్తు కసరత్తుకు- జవహర్‌లాల్‌ నెహ్రూ జాతీయ పట్టణ పునరుద్ధరణ పథకం కింద కేంద్రంనుంచి అదనపు నిధులు ఒడిసిపట్టాలన్న తహతహే ప్రేరణగా కలెక్టర్ల సమావేశంలోనే బహిర్గతమైంది. ఆ ఏకసూత్ర అజెండాను- ఇప్పుడు కేంద్రం చొరవతో రూపుదాల్చిన నిషేధం, తాత్కాలికంగా అటకెక్కించింది. 
రాష్ట్రంలో స్థానిక స్వపరిపాలన స్వరూప స్వభావాల తీరూతెన్నూ ప్రజాప్రయోజనాల పరిరక్షణకు ఏపాటి దోహదపడుతోందన్నది కచ్చితంగా చర్చనీయాంశమే. వై.ఎస్‌. నోట అదనపు మునిసిపాలిటీల ప్రస్తావన సమయానికి రాష్ట్రంలో 21943 గ్రామ పంచాయతీలున్నాయి. 124 గ్రేటర్‌, నగర పాలక సంస్థలు, పురపాలక సంఘాలకు సుమారు మూడు కిలోమీటర్ల పరిధిలోని గ్రామపంచాయతీల్ని ఆయా మునిసిపాలిటీల్లో విలీనం చేయాలని గడచిన సెప్టెంబర్లో కలెక్టర్లకు ఉత్తర్వులు జారీ అయ్యాయి. ఉన్న మునిసిపాలిటీల పరిధి పెంచడంతోపాటు సరికొత్త పురపాలక సంఘాల ఆవిర్భావం యోచన వెనక ప్రకటిత లక్ష్యం- పాలన సజావుగా సాగాలన్నది కాకపోవడమే విడ్డూరం. పరిపాలన సౌలభ్యాన్ని లక్షిస్తున్నామంటూ రాష్ట్రవ్యాప్తంగా గ్రామ పంచాయతీల్ని 12వేలకు పైబడి క్లస్టర్లుగా వర్గీకరించిన సర్కారు చెప్పిందొకటి, చేసిందొకటి. రోడ్లు, మురుగు కాల్వల్లాంటి మౌలిక వసతులకోసం ఒక్కోచోట ఏటా కోటి రూపాయలు వెచ్చిస్తామన్న హామీలు వాస్తవిక కార్యాచరణకు నోచుకోనే లేదు. గ్రామపంచాయతీలకు హోదా పెంచి మునిసిపాలిటీ కిరీటం తొడుగుదామనుకోవడంలోనూ అదే తరహా అస్పష్టత, అయోమయం! హైదరాబాద్‌, విశాఖలకు గ్రేటర్‌ హోదా కట్టబెడుతున్నప్పుడు విలీనం చేయదలచిన ప్రాంతాలనుంచి సలహాలు, సూచనల్ని సర్కారు ఆహ్వానించనే లేదు. ప్రత్యేక తీర్మానాలు రాబట్టడంలాంటి చట్టబద్ధ కసరత్తుల ఊసెత్తకుండానే కథ నడిపించేశారు. నూతన మునిసిపాలిటీల సృష్టిలోనూ అదే బాణీ పొడగట్టింది. మునిసిపాలిటీలుగా రూపాంతరం చెందితే ఇంటిపన్ను, విద్యుత్‌ రుసుం, నీటి సుంకం లాంటివి ఏ స్థాయిలో పెరిగిపోతాయోనన్న సామాన్యజనం భయాందోళనల్ని పట్టించుకున్న నాథుడు లేడు. అటు, పంచాయతీల హోదాతోపాటు తమ పట్టు చేజారుతుందని భీతిల్లుతున్న స్థానిక నేతల కనుసన్నల్లో వ్యతిరేక తీర్మానాలు వెల్లువెత్తడంలో వింతేముంది? 

కొత్త నిధులు రాకపోగా ఉన్నవాటిలోనూ అడ్డగోలు తెగ్గోత, రాష్ట్రవ్యాప్తంగా అసంఖ్యాక గ్రామపంచాయతీల్ని కృశింపజేస్తోంది. వాటి బాగుసేతను గాలికొదిలేసి హోదా పెంపుకోసం రాష్ట్రప్రభుత్వం వెంపర్లాట ఎందుకో బహిరంగ రహస్యం. నెహ్రూ పేరిట పట్టణ పునరుద్ధరణ పద్దులో మునిసిపాలిటీలకు నిధులు దఖలుపడతాయని, ఇతరత్రా పథకాల కిందా సమధికంగా కేంద్ర వనరుల్ని ఒడిసిపట్టగల వీలుందని నేతల విశ్వాసం. అవి ఎక్కడ ఏ మేరకు లభిస్తాయో, వాటి సాయంతో రహదారులు డ్రైనేజీలు తాగునీటి సౌకర్యాలు ఎలా మెరుగుపడతాయో శాస్త్రీయంగా మదింపు వేసి వివరణాత్మకంగా ప్రజానీకానికి తెలియజెప్పి ఒప్పించడం సరైన పద్ధతి. ప్రభుత్వ నిర్ణయమేదైనా పౌరులకు గరిష్ఠంగా మేలు చేకూర్చేదే అయ్యుంటుందన్న విశ్వాస పరికల్పనా కీలకమే. అదేమీ లేదు సరికదా- ఇప్పటికే దీనంగా కుములుతున్న మునిసిపాలిటీల జాబితాలోకి తామూ చేరిపోతామన్న వెరపు, అదనంగా పన్నుల మోత తథ్యమన్న ఆందోళన ప్రజానీకంలో తీవ్ర వ్యతిరేకత పుట్టించకుండా తీసుకోవాల్సిన జాగ్రత్తల్నీ ప్రభుత్వం పట్టించుకోవడం లేదు! పెనంమీదనుంచి పొయ్యిలో పడే దుస్థితి దాపురించదని పంచాయతీలకు నమ్మకం కలిగించడానికి అడ్డదారులు లేవు. 'నిధులిస్తారా... చావమంటారా?' అని అధికారపక్ష సర్పంచులే వీధులకు ఎక్కుతున్న ఉదంతాలు, రాజ్యాంగబద్ధ సంస్థలుగా గుర్తింపు కలిగీ మనుగడకోసం మునిసిపాలిటీలు రాష్ట్రప్రభుత్వ దయాదాక్షిణ్యాలపై ఆధారపడాల్సిన దయనీయ స్థితిగతులు- ఎలుగెత్తుతున్నదేమిటి? హోదా ఏదైనా స్థానిక పాలన అధ్వానమని! పురపాలనకు అర్థం, పౌరసేవల మెరుగుదల అనిపించుకోవాలంటే- పాలకశ్రేణిలో కావాల్సింది చిత్తశుద్ధి. రోజూ మంచినీళ్లు, కాలుష్యరహిత పరిసరాలు, చక్కటి రహదారి వ్యవస్థలతో విలసిల్లడం ఖాయమన్న ధీమానిస్తే- పురపాలనకు జేకొట్టనివారెవరుంటారు
