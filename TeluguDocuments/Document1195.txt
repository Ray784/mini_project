
జూకంటి సంకుచిత దృష్టి
- పట్నాయకుని వెంకటేశ్వరరావు

'రవిగాంచనిచోట కవిగాంచును' అన్నది కవులకు, రచ యితలకు మనం ఆపాదించుకున్న మహత్తర లక్షణం. అందుకే రచయితలు తమ సాహితీ సృష్టికి ఎల్లలు లేని సామ్రాజ్యాన్ని కోరుకుంటారు. సమస్య ఎక్కడిదైనా తమదిగా స్పందిస్తారు. కలం ఝుళిపిస్తారు. అంత మాత్రాన వారి వ్యక్తిగత భావజా లానికి, వారి సాహితీ సంపత్తును, విద్వత్తును ముడివేసి సంకుచిత కోణంలో విమర్శించడం తప్పు. తెలుగు కథకు గుడికట్టిన కారా మాష్టార్ని ఆ పార్శ్వంలోనుంచి జూకంటి జగన్నాధం ('వీళ్ళనేనా మనం ప్రేమించింది?'- జనవరి 21-వివిధ) తడమడమే బాధాకరం. ఇన్నాళ్ళూ, ఇన్నేళ్ళూ ఇలాంటి వారినా మనం నెత్తిన పెట్టుకున్నది? అని తన తెలం గాణవాద కోణంలో చూశారు. కారాను మనవాడనుకున్నది ఓ విశాల భావంతో సాహితీ మూర్తిగా. అంతేకాని ఓ ప్రాం తానికే పరిమితమైన రచయితగా కాదు. ఆయన భావాలన్నీ ఒకేలా ఉండాలని లేదు. అన్ని వాదాలనూ సమర్ధించాలనీ లేదు.

అదే అనుకుంటే 'తెలంగాణ యుద్ధ నౌక' గద్దర్‌ కోస్తా, రాయలసీమ ప్రాంతీయులకూ అభిమాన గాయకుడే. ఆయన పాటకు నర్తించని వారు లేరు. అంత మాత్రాన గద్దర్‌ తెలం గాణ వాదాన్ని అందరూ సమర్ధించాలని లేదు. దాన్ని సమ ర్ధించలేదు కాబట్టి ఆయన ఆయా ప్రాంతాలకు చెందిన అభి మానులను తనవారు కాదన గలరా? కాదు పొమ్మనగలరా? అంతెందుకు సాహితీ ఉద్దండం సినారెకు కోస్తాలోనే మానస పుత్రులు, ఆత్మీయ శిష్యులూ ఉన్నారు. ఇప్పుడు వారు తెలం గాణ కోణంలో చూసి ఆయనను పక్కన పెట్టగలరా? ఆంధ్ర భోజుడని మనం కొలిచే కృష్ణదేవరాయలను జలవివాదాల నేపథ్యంలో కన్నడ ప్రాంతీయునిగా చూసి అగౌరవ పరుస్తా మా? ఆయన స్థానాన్ని తెలుగు వారు వెనక్కు తీసుకోవాలా? భవిష్యద్రష్ట బ్రహ్మంగారిని సీమవాడనే అనుకోవాలా? సాహి తీ కోణాన్ని రాజకీయ పార్శ్వంతో చూస్తే ఏర్పడే దుస్థితి ఇది. ప్రాంతీయ వాదాలన్నది రాజకీయ వాసనలతో నిండి ఉంటా యి.

సాహిత్యం విశాల సామాజిక కోణంనుంచి పుడుతుంది. అక్కడ సమస్యలపై కవి, రచయితా స్పందిస్తాడే తప్ప రాజ కీయ భావజాలంతోకాదు. కాలువ మల్లయ్య బతుకు పుస్త కంలో పేర్లు, మాండలికం మార్చి చదివితే కోస్తా, రాయల సీమ పల్లెలకూ ఆ చిత్రీకరణ అద్దుతుంది. ఆ ప్రాంతీయులు ఆ రచనను చదివి అబ్బా పల్లెబతుకును మల్లయ్య ఎంత బాగా చిత్రీకరించారు అని హత్తుకున్న సందర్భాలూ అనేకం. అందుకే సాహితీకారులను ప్రాంతీయ దృక్కోణంలో కాకుండా సామాజిక భావంతోనే ఆరాధించాలి. అభిమానించాలి. వారి భావ స్వేచ్ఛను మన వాదంతో ముడి వేయడం తప్పు. తప్పని సరిగా ఇది సంకుచిత పార్శ్వమే అవుతుందిగాని ఉద్యమ స్ఫూర్తి అనిపించుకోదు.
	

