వారాణసీ పురపతి భజ విశ్వనాథం...
గంగాతరంగ రమణీయ జటాకలాపం
గౌరీ నిరంతర విభూషిత వామభాగం
నారాయణ ప్రియ మనంగ మదాపహారం వారాణసీ పురపతి భజ విశ్వనాథం... 
గంగా ప్రవాహం, ఆ నది మీద నుంచి వచ్చే చల్లగాలులు ఎలాంటి వారినయినా పరవశింప చేస్తాయి. అవి శివుడి శిరస్సున కొలువైన నెలవంక చల్లదనాన్ని మోసుకువచ్చే పవనాలే అనిపిస్తాయి. మనసును ఆధ్మాత్మిక భావనలతో నింపేస్తాయి. ఆ నదీతీరంలోని ఘాట్‌లు, అందులో ప్రణవనాదాలాపనతో స్నానాలు చేసే భక్తులు ... కాశీకి పాతవే అయినా యాత్రికులకు మాత్రం అపురూప దృశ్యాలే. ఈ వాతావరణంలో తొమ్మిది రోజులు గడిపాం. 

కార్తీకమాసం అంటే శివుడికి ఎంతో ప్రీతి. ఆ నెలలో తొమ్మిదిరాత్రులు ఒక శైవక్షేత్రంలో నిద్ర చేయడం సంప్రదాయం. అందుకే మేం విజయవాడ నుంచి గంగా - కావేరీ ఎక్స్‌ప్రెస్‌లో కాశీయాత్రకు బయలుదే రాం. మా కంపార్ట్‌మెంట్‌ మొత్తం మా వంటి యాత్రికులే. ముప్పయ్‌ ఆరుగంటల ప్రయాణం తరువాత రైలు వారణాసి చేరుకుంది. 

నిత్య గంగాస్నానానికి, విశ్వనాథుని దర్శనానికి అనువుగా ఉంటుందని గుడికి అర కిలోమీటరు దూరంలో ఉన్న పురుషోత్తమ ధర్మశాలలో దిగాం. మన తిరుమలలో మాదిరిగా కాకుండా ఇక్కడ సత్రాలు, కాటేజ్‌లు అన్నీ ప్రైవేటువే. ఇలాంటివి అరవై వరకు ఉంటాయి. తెలుగు వారి ధర్మశాల పేరు ఆంధ్రా ధర్మశాల. జంగంమెట్టలో ఉంది. కాని విశ్వనాథుని ఆలయానికి కొంచెం దూరం. పూర్వం రాజులూ, సంస్థానాధీశులూ కూడా కాశీలో ధర్మసత్రాలు నిర్మించి, తమ ప్రాంతాల నుంచి వెళ్ళిన భక్తులకు సౌకర్యం కల్పించేవారు. విజయనగర్‌ ఘాట్‌లో ఉన్న సత్రం కూడా మన విజయనగర రాజులు కట్టించినదే. గదులే కాకుండా యాత్ర పూర్తి చేసుకునే వరకు సామాను జాగ్రత్త చేసుకునే అవకాశం కూడా ఈ ధర్మశాలల్లో ఉంది. సామాను అల్మైరాలలో భద్రపరుచుకుని హాలులో పడుకోవచ్చు. ఇందుకు ఇరవై రూపాయలు తీసుకుంటారు. గదులయితే అరవై రూపాయల నుంచి ఉన్నాయి. నేను, మా తోడికోడలు, మరిది కలిసి వెళ్ళాం. వారు అప్పటికే నాలుగయిదుసార్లు కాశీయాత్ర చేశారు. కాబట్టి అంతా సులభంగా జరిగిపోయింది.

వారణాసి పురాతన నగరం. వరుణ, అసి నదుల మధ్య వెలిసింది కాబట్టి ఆ పేరు వచ్చింది. దీనిని మహా స్మశానం అని కూడా అంటారు. ఇక్కడ కన్నుమూస్తే మోక్షం తథ్యమని హిందువుల విశ్వాసం. 

పురాణ ప్రసిద్ధ స్నానఘట్టాలు
గంగ ఒడ్డున దాదాపు 84 ఘట్టాలు ఉన్నాయి. అంటే నీటిలో దిగి స్నానం చేయడానికి కట్టిన మెట్లు. నిజం చెప్పాలంటే గజానికో ఘాట్‌ ఉంది. ఇందులో ఐదు ఘట్టాలు - అసి తీర్థం, దశాశ్వమేధ ఘట్టం, ఆదికేశవ తీర్థం, పంచగంగా తీర్థం, మణికర్ణికా ఘట్టం- పరమ పవిత్రమైనవిగా చెబుతారు.
ఈ ఘట్టాల వెనుక కొన్ని పురాణ గాథలు ఉన్నాయి. బ్రహ్మ యజ్ఞం చేసిన చోటు దశాశ్వమేధ ఘట్టం. మహా విష్ణువు తపస్సుకు మెచ్చి పరమశివుడు తల ఊపగా ఆయన చెవి ఆభరణం పడిపోయిందట. ఆ చోటునే మణికర్ణికా ఘట్టం అంటారు. సత్యహరిశ్చంద్రుడు కాపరిగా పనిచేసినట్టు చెప్పుకునే ఘాట్‌కే హరిశ్చంద్ర ఘాట్‌ అని పేరు. ఇక్కడ నిత్యం కాష్టాలు కాలుతూనే ఉంటాయి. గంగ ఒడ్డునే కొద్దిగా ఒరిగినట్టు ఉండే భవనం ఒకటి ఉంది. దానిని దూద్‌ కా కర్జ్‌ అంటారు. దీని వెనుక కూడా ఒక కథ ఉంది. ఒక కొడుకు తల్లి మీద భక్తితో ఆమెకో భవనం నిర్మించాడట. తరువాత తల్లి దగ్గరకు వెళ్ళి నీ రుణం తీర్చుకున్నాను అన్నాడట. తల్లి రుణం తీరిపోయిందనుకోవడం భ్రమ, వెళ్ళి భవనాన్ని చూడు అందటామె. కొడుకు పోయి చూడగా తాను నిర్మించిన భవనం వంగిపోయి ఉన్నదట. 
కాశీ ఒడ్డున గంగలో కనిపించే మానవ, జంతు కళేబ రాలు మాత్రం కొంచెం జుగుప్స కలిగించేలా ఉంటాయి. కాబట్టి శుభ్రంగా ఉండే అవతలి గట్టుకు పడవ మీద వెళ్ళి అక్కడ స్నానాలు చేసి వస్తుంటారు. విశ్వనాథాలయం గంగకు సమీపంలోనే ఉంది. దారంతా బట్టల దుకాణాలు, పూజా సామగ్రి అమ్మే దుకాణాలు, బొమ్మల దుకాణాలు ఉన్నాయి. ఆలయంలో గట్టి బందోబస్తు ఉంది. కత్తులు, కత్తెరలు మాత్రమే కాదు, పెన్నులు, సెల్‌ఫోన్‌లు కూడా అనుమతించరు. మంచినీళ్ళ సీసాలను కూడా తనిఖీ చేస్తారు. ప్రాంగణంలోనే సాక్షి గణపతి, సత్యనారాయణస్వామి ఆలయాలు ఉన్నాయి. విశ్వనాథుని దర్శించుకునే ముందు సాక్షి గణపతి దర్శనం చేసుకుంటారు. మనం కాశీ దర్శించామనడానికి ఆయనే సాక్ష్యమట.

విశ్వేశ్వరాలయం
ఎంతో పురాతనమైన విశ్వనాథుని ఆల యాన్ని ఔరంగజేబు కాలంలో క్రీస్తుశకం 1669లో ధ్వంసం చేశారట. అందుకే గుడిలో ప్రవేశించే ముందు మసీదు, దానికి ఎదురుగా పెద్ద నంది కనిపిస్తాయి. ఆలయం కూల్చిన స్థలంలో మసీదు కట్టినా, నంది మాత్రం అలా ఉండిపోయింది. వాటిని దాటుకొని ముందుకు వెళ్ళగానే పెద్ద బావి ఉంటుంది. ఆలయం ధ్వంసం అయినపుడు శివలింగాన్ని ఆ బావిలోనే భద్రపరిచారట. ఇప్పుడు దీనికి ఇనుప చట్రం వేసి ఉంచారు. ఇక్కడ కూడా మరోసారి తనిఖీలు పూర్తయిన తరువాత ఆలయ ప్రాంగణంలోకి అడుగుపెట్టాం. ఇండోర్‌ మహారాణి అహల్యాబాయి 18వ శతాబ్దంలో పునర్నిర్మించిన ఆలయమిదే. గోపుర నిర్మాణానికి 820 కిలోల బంగారం ఉపయోగించారు. ఇదంతా నాటి పంజాబ్‌ పాలకుడు రంజిత్‌సింగ్‌ 1835లో ఇచ్చాడు. ఇది మన దక్షిణాది సంప్రదాయానికి భిన్నంగా ఇరవై నాలుగు గంటలూ తెరిచే ఉంటుంది. ప్రాంగణమంతా నీరు, నూనె ప్రవహిస్తూనే ఉంటాయి.గంగలో స్నానం చేసి ఎక్కువ మంది తడిగుడ్డలతోనే ఆలయంలోకి రావడం కూడా ఇందుకు కారణం. ప్రతి అరగంటకు శుభ్రం చేస్తున్నా ప్రాంగణమంతా నానుతున్నట్టే ఉంటుంది. ప్రాంగణంలో చిన్న చిన్న శివలింగాలు చాలా కనిపిస్తాయి. గర్భాలయం మాత్రం చిన్నదే. అది కూడా దక్షిణాది ఆలయాలలో మాదిరిగా కాకుండా గర్భగుడిలో ఈశాన్య మూలలో మూలవిరాట్‌ దర్శనమిస్తుంది. నల్లటి స్ఫటికంతో చేసిన లింగమది. గుండ్రని పానవట్టం (లింగం కింది భాగం) చుట్టూ నలుచదరపు గట్టు ఉంటుంది. గర్భగుడి నాలుగు వైపులా ద్వారాలు ఉంటాయి. ఇక్కడ కూడా పెద్దఎత్తున జనం బారులు తీరి ఉంటారు. తిరుమలలో వలెనే కొన్ని సెకనులు కూడా స్వామివారి సన్నిధిలో ఉండే అవకాశం లేదు. 

విశ్వనాథుని ఆలయానికి దగ్గరలోనే శనీశ్వరుడి గుడి ఉంది. అక్కడ భక్తులు నువ్వులు పెట్టి, నూనెదీపాలు వెలిగిస్తారు. అది దాటగానే అన్నపూర్ణ ఆలయం. 

అన్నపూర్ణ సన్నిధి
అన్నార్తుల కడుపు నింపే తల్లి అన్నపూర్ణ అని ఒక విశ్వాసం. అన్నపూర్ణ ఆలయాన్ని క్రీస్తుశకం 1725లో పీష్వా బాజీరావు నిర్మించాడు. దీపావళికి ఇక్కడ జరిపే అన్నకూట ఉత్సవం ఎంతో ప్రసిద్ధి గాంచినది. అన్నం, పండ్లు, తీపి పిండివంటలు రాశులుగా పోసి అమ్మవారికి నైవేద్యం పెడతారు. తరువాత వేల సంఖ్యలో వచ్చే భక్తులకు వాటిని పంచి పెడతారు. ఇక్కడ నిత్యం ఉదయం పదిన్నర గంటల నుంచి మధ్యాహ్నం మూడు గంటల వరకు అన్నదానం జరుగుతుంది. అది కూడా మృష్టాన్న భోజనమే. పైగా ఇది తెలుగువారి ఆధ్వర్యంలోనే జరుగుతోంది. ఇక్కడే పూజారులు అమ్మవారి భిక్ష అంటూ కొంచెం బియ్యం ఇస్తారు. అవి తెచ్చుకుని మనం వండుకునే బియ్యంలో కలుపుకుని తింటే దేనికీ లోటు ఉండదని నమ్ముతారు. 

విశాలాక్షి గుడి
విశ్వేశ్వరుని గుడికి అర ఫర్లాంగు దూరంలో విశాలాక్షి గుడి ఉంది. ఈ దారి అంతా ఆవులు పడుకుని ఉంటాయి. నిజానికి కాశీ అంతటా ఆవులు తిరుగుతూనే ఉంటాయి. అన్నపూర్ణ ఆలయంలో కనిపించినంత హడావిడి ఈ ఆలయంలో లేదు. లోపల కొంచెం చీకటిగా ఉంది. మొదట ఇక్కడ ప్రతిమ ఉగ్రరూపంలో ఉండ డంతో తరువాత శంకరాచార్యులు వేరొక విగ్రహాన్ని కూడా ప్రతిష్ఠించారని ప్రతీతి. ఇక్కడ నిత్యం కుంకుమార్చన జరుగుతుంది. ప్రాంగణంలో నవగ్రహాలు, శివాలయం కూడా ఉన్నాయి. 

రెండు వేల దేవళాలు
నిజానికి కాశీలో రెండువేల దేవాలయాలు ఉన్నా యంటారు. విశ్వనాథుని సందర్శించుకోలేని పక్షంలో ఏ ఇతర ఆలయంలో అర్చన చేయించినా విశ్వనాథుని దర్శించినట్టేనని కూడా చెబుతారు. కాలభైరవుడు కాశీ క్షేత్రపాలకుడు. ఈ ఆలయంలోని మూర్తి ముఖం వెండితో తయారుచేశారు. పెద్ద కళ్ళతో ఉగ్రరూపంలో ఉండే కాలభైరవుడు చతుర్భుజుడు. పన్నెండు స్తంభాలతో 18వ శతాబ్దంలో నిర్మించిన దుర్గాదేవి గుడి కూడా చూడతగినది. ఈ ఆలయ ప్రాంగణంలో దక్షిణ దిశగా కనిపించే గంట వెనుక ఒక కథ ఉంది. దీనిని 1808 ప్రాంతంలో వారణాసి జిల్లా కలెక్టర్‌గా ఉన్న జేమ్స్‌ గ్రాంట్‌ ఏర్పాటు చేయించాడు. గ్రాంట్‌ ఒకనాడు పడవ మీద గంగలో విహరిస్తున్నాడట. సరంగు పడవను నెమ్మదిగా నడపడంతో కోపగించిన గ్రాంట్‌ వేగం పెంచమని ఆదేశించాడట. 'గంగమ్మ ఉగ్రంగా ఉంది, వేగం ప్రమాదం' అన్నాడట అతను. దానికి గ్రాంట్‌, 'నేను చెబుతున్నాను, వేగం పెంచు' అన్నాడట. వేగం పెంచగానే పడవ మునిగిపోయింది. 'అమ్మంటే ఏమిటో తెలిసింది కాబట్టి, శరణు వేడ'మని సరంగు సలహా ఇచ్చాడట. ఆ విధంగా చేస్తున్నపుడే ఒక దుంగ అటురాగా దాని మీద ఎక్కి గాంట్ర్‌ ప్రాణం కాపాడుకున్నాడట. భక్తి, జ్ఞానం కలిగించిన ఆ ఘటనకి గుర్తుగా అతడే ఈ గంటను ఏర్పాటు చేశాడట. 

చూడగానే ఇల్లు గుర్తుకు వచ్చే ఆలయం తిలబందేశ్వరాలయం. నువ్వులతో, నువ్వు ఆకులతో అలంకరిస్తారు కాబట్టి ఇక్కడ శివుడు తిలబందేశ్వరుడు అయ్యాడు. 
ఇంకో ప్రముఖ ఆలయం సంకట విమోచన హనుమాన్‌. విశాలమైన స్థలంలో కట్టిన ఈ ఆలయంలో నిత్యం హనుమాన్‌ చాలీసాను పఠిస్తారు. దీనిని భక్త తులసీదాస్‌ నిర్మించాడని చెబుతారు. 
దుర్గగుడిపక్కనే ఇటీవలి కాలంలో నిర్మించిన ఆలయం తులసీ మానస ఆలయం. సీతారామ లక్ష్మణులు, హనుమాన్‌ ఇందులో పూజలు అందుకుంటూ ఉంటారు. తులసీదాస్‌ రాసిన 'రామచరిత మానస్‌' ఈ ఆలయం గోడల మీద చెక్కారు. ఆలయంపైన ఉన్న ప్రదర్శన శాలలో వివిధ భాషలలోని 150 వరకు రామాయణాలు ఉన్నాయి. 

కాశీ విశ్వవిద్యాలయం
కాశీలో తప్పక చూడవలసిన ప్రదేశం కాశీ విశ్వవిద్యాలయం. కొన్ని వందల ఎకరాలలో దీనిని నిర్మిం చారు. ఈ ప్రాంగణంలో 1966లో బిర్లాలు ఒక శివాలయం నిర్మించారు. ఇది విశ్వనాథ ఆలయాన్ని పోలి ఉంటుంది.

వ్యాసకాశి
వ్యాసకాశి తప్పక దర్శించుకోవలసిన స్థలం. ఇది వ్యాసుడు నివసించిన స్థలం. దీని వెనుక చక్కని పురాణ కథ ఉంది. ఒకసారి వ్యాసుడు శిష్యులతో సహా కాశీ వచ్చాడట. ఒకరోజు ఆయనకు ఎక్కడా భిక్ష దొరకలేదట. ఆకలితో అలమటిస్తున్న తన శిష్యులను చూడలేక, కాశీని శపించబోయాడట. అప్పుడు ఒక వృద్ధ స్త్రీ ఎదురయ్యి, స్నానం చేసి రమ్మని పంచభక్ష్య పరమాన్నాలతో భోజనం వడ్డించిందట. ఆమే అన్నపూర్ణ. కాశీ వచ్చి విశ్వనాథునికి శాపం ఇవ్వబోయినందుకు అమ్మవారు వ్యాసుడికే శాపం ఇచ్చిం దట. దానితో ఆయన కాశీలో ప్రవేశించే అర్హత కోల్పోయాడట. అప్పుడు కాశీకి సమీపంలోని ఒక ప్రదేశానికి వెళ్లాడట. దానికే వ్యాసకాశి అని పేరు వచ్చింది. ఇక్కడే కాశీరాజు కోట కూడా ఉంది. దీనావస్థలో ఉన్న ఈ కోటలోనే ఒక మ్యూజియం కూడా ఉంది.

గంగకు హారతి
కాశీలో నిత్యం అద్భుతమనిపించే ఒక దృశ్యం - గంగకు హారతి పట్టడం. సాయంత్రం ఆరు గంటలకు నదీతీరంలో నిర్మించిన కొన్ని వేదికల నుంచి కొందరు అర్చకులు ఏకకాలంలో హారతి ఇస్తారు. దీపారాధన, ధూపం, శంఖారావం, వింజామరలతో వీవన అయిపోయాక చివరిగా కర్పూరంతో హారతి ఇస్తారు. నదిలో దీపాలు వదిలేవారితో, హారతితో ఆ సమయంలో నది అద్భుతంగా ఉంటుంది. ఇదే సమయంలో విశ్వనాథుని ఆలయంలో శివతాండవాన్ని స్ఫురింప చేస్తూ ఢమరుకంతో ఏడుగురు అర్చకులు పూజ నిర్వహిస్తారు. 

కాశీలో చూడతగిన ప్రదేశాలు పూర్తయిన తరువాత మిగిలిన రోజులలో తెల్లవారు జామునే బయలుదేరి వెళ్ళి అయోధ్య, అలహాబాద్‌, గయ వంటి ప్రదేశాలను చూసి, రాత్రికి కాశీ చేరుకునేవారం. ఎన్నో స్మ­ృతులతో మళ్ళీ గంగా కావేరీ ఎక్స్‌ప్రెస్‌ ఎక్కి తిరుగు ప్రయాణం కట్టాం.
 

  
 
 
