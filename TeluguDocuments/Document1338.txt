ఎక్కడికక్కడ అణువంచన
అరవయ్యేళ్లనాటి ముచ్చట. రెండో ప్రపంచ యుద్ధంలో భయానక అణుదాడికి గురై అలమటిస్తున్న జపాన్‌కు సంఘీభావ సూచకంగా 1949లో నెహ్రూ ప్రభుత్వం టోక్యోలోని జంతుప్రదర్శనశాలకు రెండు భారత ఏనుగుల్ని బహుమానంగా పంపించింది. 1952లో జపాన్‌తో శాంతి ఒప్పందాన్ని, ద్వైపాక్షిక దౌత్యబంధాల్ని పట్టాలకెక్కించాక- ఇనుప ఖనిజ ఎగుమతుల ద్వారా, చెదిరిన గూడులాంటి జపాన్‌ ఆర్థిక వ్యవస్థ పునర్నిర్మాణానికి ఇండియా దోహదపడింది. కాలక్రమంలో ఆర్థిక మత్తేభంలా ఎదిగిన జపాన్‌తో భారత్‌ బాంధవ్యం కొత్త పుంతలు తొక్కుతున్నా- ఇరు దేశాల వాణిజ్యం వాటి స్థాయికి తగినంతగా లేదన్నది నిష్ఠురసత్యం. జపాన్‌ ప్రధాని యోకియో హతొయామా తాజా పర్యటన సందర్భంగా- వచ్చే ఏడాదికల్లా సమగ్ర ఆర్థిక భాగస్వామ్య ఒప్పందాన్ని అమల్లోకి తేవాలని ఉభయ దేశాల ప్రధానులూ నిర్ణయించడం శుభ సూచకం! జపాన్‌ అందించే విదేశీ ఆర్థికసాయం పద్దుకింద అత్యధికంగా నిధులు ప్రవహిస్తున్నది ఇండియాకే. మొట్టమొదటిసారిగా చైనాను మించి ఇండియాలో జపాన్‌ పెట్టుబడుల పరిమాణం ఊపందుకోవడమూ గమనార్హ విశేషమే. 2008-'09లో 1200కోట్ల డాలర్లుగా ఉన్న ద్వైపాక్షిక వాణిజ్యాన్ని వచ్చే ఏడాదికి 2000 కోట్ల డాలర్లకు పెంచేలా ప్రణాళిక రచన సాగుతోంది. అక్షరాలా మూడులక్షల 60వేలకోట్ల రూపాయలు వ్యయమయ్యే ఢిల్లీ-ముంబయి పారిశ్రామిక క్యారిడార్‌, భారతీయ రైల్వేల కలల ప్రాజెక్టు అయిన సరకు రవాణాకు ప్రత్యేకించిన క్యారిడార్‌ల నిర్మాణంలో జపాన్‌ కీలక భాగస్వామి కానుంది. అత్యంత వేగవంతమైన బుల్లెట్‌ రైళ్ల పరిజ్ఞానాన్ని ఇండియాకు అందిస్తామన్న జపాన్‌ ప్రధాని- సమగ్ర అణు పరీక్షల నిషేధ ఒప్పందం(సి.టి.బి.టి.)పై భారత్‌ చేవ్రాలు చేసి ఆమోదించాలని కోరారు. వివక్షాపూరిత ఒడంబడికల చట్రంలోకి నయానో భయానో ఇండియాను లాగే వ్యూహాలపట్ల భారత నాయకగణం అప్రమత్తంగా మెలగక తప్పదు! 
పదకొండేళ్లనాటి భారత్‌ అణుపరీక్షల దరిమిలా- దక్షిణాసియాలో శాంతికోసం సి.టి.బి.టి.పై ఇండియా, పాకిస్థాన్లు సంతకాలు చేసేంతవరకు ఆంక్షలు కొనసాగిస్తామని జపాన్‌ భీష్మించింది. పిమ్మట రెండేళ్లకే అమెరికా, రష్యాలతో భారత్‌ వ్యూహాత్మక భాగస్వామ్య ఒప్పందాలు కుదుర్చుకొన్న నేపథ్యంలో- శాంతి, అభివృద్ధి, భద్రతలకు సంబంధించి ఢిల్లీ, టోక్యోలూ 'బహుముఖ ప్రపంచ భాగస్వాములు'గా మారిపోయాయి! తొమ్మిదేళ్లుగా ఏటా క్రమం తప్పక శిఖరాగ్ర సదస్సులు జరుగుతున్నా తమనుంచి ఇండియా ఆశిస్తున్న సహకారం ఏమిటో తెలిసే జపాన్‌ ప్రధానమంత్రులు చల్లకొచ్చి ముంత దాచే ధోరణినే అవలంబిస్తున్నారు. 2007లో భారత్‌లో పర్యటించిన జపాన్‌ ప్రధాని షింజో అబె- తమ జాతి జనుల సెంటిమెంటుకు భిన్నంగా నడుచుకోలేమంటూ అణు ఇంధన సహకారంపై మాట దాటేశారు. అంతర్జాతీయంగా పౌర అణు ఇంధన ఉత్పాదనల తయారీదారుల్లో అత్యధికులు జపనీయులో లేదా వారితో సంయుక్త భాగస్వామ్యం గలవారో ఉన్నారు. అణు సరఫరాదారుల బృందం (ఎన్‌.ఎస్‌.జి.)లో కీలక పాత్ర పోషించే జపాన్‌ అమెరికా ఒత్తిడికి తలొగ్గి భారత్‌కు అనుకూలంగా ఎన్‌.ఎస్‌.జి. మినహాయింపులకు సహకరించిన మాట నిజం. మొన్న సెప్టెంబరు నాటి ఎన్నికల్లో జపాన్‌ అధికార పీఠం డెమోక్రటిక్‌ పార్టీ ఆఫ్‌ జపాన్‌ చేతికి చిక్కడంతో ఆ దేశ వైఖరిలో మార్పు కొట్టొచ్చినట్లు కనిపిస్తోంది. అమెరికాను పక్కనపెట్టి విదేశీ వ్యవహారాలను తానుగా నిభాయించుకోవాలనుకొంటున్న కొత్త ప్రధాని హతొయామా చైనాతోనూ సౌహార్దం కనబరుస్తున్నారు. ఎన్‌.పి.టి., సి.టి.బి.టి.లపై సంతకాలంటూ జపాన్‌ కొత్త ప్రభుత భారత్‌ను ఇరుకునపెట్టే అవకాశం ఉందన్న భారత్‌ విదేశీ వ్యవహారాలశాఖ ముందస్తు అంచనా అక్షరం పొల్లు పోకుండా నిజమవుతోంది. కొన్ని నెలలుగా సి.టి.బి.టి.పై విస్తృతమవుతున్న ఒత్తిళ్లను చాకచక్యంగా కాచుకోవాల్సిన తరుణమిది! 

తప్పనిసరి పరిస్థితుల్లో రెండోసారి అణుపరీక్ష జరిపిన ఇండియా బాధ్యతాయుత దేశంగా తన పంథాను అప్పుడే ప్రపంచ దేశాల ముందుంచింది. అణు పరీక్షలపై తానుగా మారటోరియం ప్రకటించి, తనవంతుగా తొలి అణ్వస్త్ర ప్రయోగానికి పాల్పడనని ప్రతిజ్ఞ చేసింది. ఇండియా కట్టుబాటు ఎవరూ వంకబెట్టలేనిదని దశాబ్దాల చరిత్రే చాటుతోంది. ఎన్‌.పి.టి., సి.టి.బి.టి.లంటూ వివక్షాపూరిత ఒప్పందాల్ని ఇండియా నెత్తిన బలవంతంగా రుద్దడానికి ప్రయత్నించిన అమెరికా తనదాకా వచ్చేసరికి చేసిందేమిటి? భవిష్యత్తులో దేశభద్రతతో రాజీపడాల్సి వస్తుందేమోనంటూ సి.టి.బి.టి.ని అమెరికా సెనేట్‌ నిష్కర్షగా తోసిపుచ్చింది. సంపూర్ణ అణు నిరాయుధీకరణకు- అమెరికా ప్రతిపాదిస్తున్న క్షిపణి రక్షక వ్యవస్థే ప్రధాన అవరోధంగా మారిందని రష్యా ప్రధాని పుతిన్‌ చేసిన విమర్శ- అగ్రరాజ్యాల వక్రబుద్ధులకు నిదర్శనం. సమస్త భూ మండలాన్నీ కొన్ని వేలసార్లు భస్మీపటలం చెయ్యగల దారుణ మారణాస్త్రాలను గుట్టలుగా పోగేసుకొన్న దేశాలు- వాటన్నింటినీ గుత్తసొత్తుగా భావించి ఇష్టారాజ్యంగా చెలరేగుతుంటే, భారత్‌లాంటి దేశాలకు భద్రతేదీ? అమెరికా, చైనాలు సి.టి.బి.టి.ని ఆమోదించకుండా కొరగాని ఆదర్శాలు వల్లిస్తూ ఇండియాను ముగ్గులోకి లాగదలచడం నయవంచన కాక మరేమిటి? ప్రపంచశాంతి, అణు నిరాయుధీకరణల పట్ల జపాన్‌ చిత్తశుద్ధి నిష్కళంకమైనదే అయితే, కపట నాటకాలు చాలించండంటూ 'పంచభూతాల' మెడలు వంచేలా భారత్‌తో కలసి ముందడుగేయాలి. చైనా-పాకిస్థాన్‌-ఉత్తర కొరియాల రహస్య అణుబంధం వెల్లడయ్యాక కూడా భారత్‌పై ఒత్తిడి పెంచే దుర్రాజకీయం అగ్రరాజ్యాల కొద్దిబుద్ధుల్నే ఎండగడుతోంది! 
  
 
 
 
 
 
 
 
 
 
 
  
 