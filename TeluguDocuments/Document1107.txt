
గురజాడ సాహిత్య వివేచన చేసిన ప్రముఖులలో కె.వి. రమణారెడ్ది గారు ఒకరు.  విద్యార్థి దశ నుంచీ అభ్యుదయ సాహిత్య దృక్పథాన్ని, మార్క్సిస్టు తాత్వికతనూ వంట బట్టించుకున్నారు.  సామాజిక పరిశీలననూ, తాత్విక సిద్ధాంత సూత్రాలనూ కేవలం అధ్యయనం చేయటమే కాదు, ఆచరణ గీటురాళ్ళ మీద సరిచూసుకుంటూ తన జీవితాన్ని, రచనలనూ తుది వరకూ కొనసాగించిన సమన్వయశీలి.
రాజనీతిశాస్త్రం, చరిత్రలలో ఎం.ఏ. డిగ్రీలు పొందిన కనువూరు వెంకట రమణారెడ్డి గారు - విద్యార్థి, యువజన, ఉపాధ్యాయ, రచయితల, రాజకీయ ఉద్యమాలలో నిత్యం అగ్రశేణిలో ఉండేవారు.  అభ్యుదయ రచయితల ఉద్యమ వ్యాప్తికి విశేషంగా కృషి చేసి, నాడు అభ్యుదయ పత్రిక నిర్వహణలో తుమ్మలకు చేదోడు వాదోడుగా నిల్చారు.

సాహితీ లోకంలో కె.వి.ఆర్ గా ప్రసిద్ధులైన వీరు, అడవి, భువనఘోష, అంగారవల్లరి, ఎర్రపిడికిలి, జైలుకోకిల, డిటెన్యూడైరీ, జగన్నాథ రథచక్రాలు, సాహిత్య లేఖలు వంటి అనేక రచనలు చేశారు.  శ్రీ శ్రీ సాహిత్యం మీద సాధికార విశ్లేషణకు కె.వి.ఆర్. పెట్టింది పేరు. 1960-61 మధ్య విశాలాంధ్ర పత్రికలో నిర్వహించిన "అక్షరతూణీరం" వీరి నిర్మొహమాట విమర్శనారీతికి ఉదాహరణ.
కావలి కళాశాల చరిత్రశాఖలో పనిచేస్తూనే అనేక ఉద్యమాలలో పాల్గొని జైలు శిక్షలు అనుభవించారు.  విరసం వ్యవస్థాపక ముఖ్యులలో ఒకరు.  చివరలో విరసం అధ్యక్షులుగా ఉన్నారు.  అఖిల భారత విప్లవ రచయితల, సాంస్కృతిక సంస్థల స్థాపనలోనూ, నిర్వహణలోనూ ప్రధాన భాధ్యతలను నిర్వహించారు.
సూటి అయిన రచన, స్పష్టమైన విశ్లేషణ, సునిశితమైన పరిశీలనతో కూడిన అన్వయం అన్నవి, వీరి సాహితీ రచనలలోనూ, వ్యాఖ్యానాలలోనూ కనిపించే లక్షణాలు. 


