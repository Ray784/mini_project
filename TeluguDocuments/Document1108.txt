
అగ్రశేణి కవిగా, విమర్శకుడుగా, పరిశోధకుడుగా, వక్తగా, సాహిత్యాచార్యుడుగా ప్రసిద్ధి చెందిన ఆచార్య శ్రీ పింగళి లక్ష్మీకాంతంగారు బందరు తాలూకా ఆర్తమూరు గ్రామంలో జన్మించారు.  విద్యాభ్యాసం బందరులో కొనసాగింది.  అక్కడే తిరుపతి వెంకట కవులలో ఒకరైన శ్రీ చెళ్ళపిళ్ళ వెంకటశాస్త్రిగారి శిష్యులయ్యారు.  ఆ కవిగురువు ప్రభావంవల్ల కవిగా రూపొందారు.  గురువులవలెనే శ్రీ కాటూరి వెంకటేశ్వరరావుతో కలిసి జంట కవిత్వం చెప్పారు. శ్రీ లక్ష్మీకాంతం గారు రచించిన "సౌందరనందము" (1932) అత్యుత్తమ కృతులలో ఒకటి.  విడిగా రచించిన ఖండకావ్య సంపుటులు "మధుర పండిత రాజము" "ఆత్మలహరి".
శ్రీ లక్ష్మీకాంతం బందరు నోబెల్ హైస్కూల్ లో తెలుగు పండితునిగా జీవితం ప్రారంభించారు.  ఆ తరువాత, మద్రాసులోని ఓరియంటల్  లైబ్రరీ లో పరిశోధకునిగా పనిచేశారు.

1931 లో ఆంధ్ర విశ్వవిద్యాలయంలో ప్రప్రథమంగా తెలుగు బి.ఏ. ఆనర్స్ అంటే ఇప్పటి ఎం. ఏ. కోర్సు ప్రారంభించిన సందర్భంలో శ్రీ లక్ష్మీకాంతం అక్కడ లెక్చరర్ గా నియమితులయ్యారు.  ఆంధ్రశాఖకి అధ్యక్షులుగా కూడా ఉంటూ 18 సం.లు పనిచేశారు.  1949లో ఆంధ్రవిశ్వవిద్యాలయం నుండి పదవీ విరమణ జరిగింది.  1953 నుండి 1961 వరకూ విజయవాడ ఆకాశవాణి కేంద్రంలో సాహిత్య సలహాదారుగా పనిచేశారు. 1961 నుండి 1965 వరకూ శ్రీ వేంకటేశ్వర యూనివర్సిటీలో తెలుగు ఆచార్య పదవిని అలంకరించారు.  ఆంధ్రవిశ్వవిద్యాలయంలో వారు తయారు చేసిన పాఠ్యప్రణాళికలే ఇతర విశ్వవిద్యాలయాలకు చాలా కాలం మార్గదర్శకాలయ్యాయి.
 విశ్వవిద్యాలయాలలో వారు సాహిత్య చరిత్ర, సాహిత్య విమర్శ భోధించేవారు.  వారు చెప్పిన నోట్స్ నే విద్యార్థులు లిఖితపూర్వకంగా భద్రపరచుకొని అభ్యసించేవారు.  ఈయన ప్రసిద్ధ రంగస్థల నటులు కూడా.  వ్యక్తిగా గంభీరులు.  ఆత్మగౌరవాన్ని కాపాడుకుంటూ ఆ రోజులలో తెలుగు ఉపాధ్యాయులకు గౌరవప్రతిష్ఠలను సంపాదించి పెట్టారు.


