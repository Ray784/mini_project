 మృగతృష్ణ
From July Vipula

మృగతృష్ణ
దేవవ్రతన్‌
తమిళకధ
''ప్లస్‌ టూ'' పరీక్షలు పూర్తియైున రోజు సాయంత్రం ముత్తు తన స్కూలు హెడ్‌మాస్టర్‌ అనంతకృష్ణన్‌ గారిని కలవడానికి వారి ఇంటికి వెళ్లాడు. ఆ సమయంలో ఆయన తోటలో మొక్కలకు నీళ్లు పోస్తూ కనిపించారు. ఆరు పదులు దగ్గర పడిన వయసు. ఈ కాలపు హంగులేవీ ఆయనలో అగుపించలేదు. పంచ, కండువా, నుదుట విభూతి అంతే! అతి సాధారణమైన వేషధారణ. ఆయన కన్నులలో ఏదో మెరుపు!

గేటు తెరుచుకుని లోపల అడుగుపెట్టిన ముత్తు ''నమస్కారం సార్‌!'' అన్నాడు.

తలెత్తి చూచిన అనంతకృష్ణన్‌గారి ముఖం వికసించింది.

''రాముత్తు...! లోపలకురా...!'' అని ఆప్యాయంగా పిలిచారు.

హెడ్‌మాస్టర్‌ గారి ఇల్లు వారిలాగానే మరీ ఆధునాతనంగా కాక, మరీ పాతబడినదిగా కాక మధ్యతరహాగా ఉంది.

''ముత్తూ! పరీక్షలు ఎలా రాశావు...? నీకు తృప్తిగా ఉందా...?'' అని అడిగారు అనంతకృష్ణన్‌

''అవును సార్‌...! బాగా రాశాను. అంతా మీ ఆశీర్వాదమే సార్‌...!''

వరండాలోని కుర్చీలో ముత్తును కూర్చోమని చెప్పి తానూ ఎదురుగా కూర్చున్నారు.

''నీ వల్ల ఒకనాడు మన స్కూలుకే పేరు ప్రతిష్ఠలు రాబోతాయి...'' అన్నారు.

ముత్తు చిరునవ్వు నవ్వుతూ... ''నాకా అదృష్టం ఉందో లేదో తెలియదు సార్‌...! కాని అలా జరిగితే అందుకు కారకులు మాత్రం మీరే సార్‌...!''

పదిహేడేళ్ల ముత్త్తు వయసుకు తగినట్టుగా ఎదిగాడు. దట్టమైన క్రాపు, నూనూగు మీసాలు, చామనఛాయ, అయినా ముఖంలో కళ ఉట్టి పడుతోంది.

''సరే... ఇకపైన ఏం చదవాలని అనుకుంటున్నావూ...? నీకు వచ్చే మార్కులకు ఇంజినీరింగ్‌లోనో, మెడిసిన్‌లోనో సీటు దొరకడం ఖాయం...''

ముత్తు ఏదో ఆలోచిస్తూ వారివైపే చూడసాగాడు.

''నాన్నగారికి మునుపటిలా పొలంలో పని చేయడానికి చేతకావటం లేదు సార్‌...! అదే నాకు చింతగా ఉంది...'' ముత్తు కంఠంలో బాధ ధ్వనించింది.

* * *

అనంతకృష్ణన్‌ 'పూంకుళం'లోని ఉన్నత పాఠశాలలో ప్రధానోపాధ్యాయులుగా బాధ్యతలు స్వీకరించి చాలాకాలం గడిచిపోయింది. తంజావూరు జిల్లాలో పూంకుళంలో పుట్టి, అక్కడే చదివి మొదట అధ్యాపకునిగా ఆ పిమ్మట హెడ్‌మాస్టర్‌గా పనిచేస్తున్నారు. తన యిన్నేళ్ల అనుభవంలో ఎంతోమంది విద్యార్థులను చూశారు.

తన వద్ద చదువుకున్న ఎందరో విద్యార్థులు ప్రస్తుతం దేశంలోను, విదేశాలలోను, పెద్దపెద్ద పదువులలో ఉన్నారు. బడిలో చదివే రోజులలో అంతగా బుద్ధిమంతులు కాని వారు సహితం పట్టణాలకు వెళ్లి తెలివితేటలతో బాగా డబ్బు సంపాదించిన వారి వైనం కూడా చూసారు.

కాని ఈ మధ్య కాలంలో కొన్ని విషయాలు ఆయన మనస్సును అమితంగా బాధిస్తున్నాయి.

'పూంకుళం' కావేరి డెల్టాలో బాగా సాగుబడి అయ్యే గ్రామం. ఈ మధ్య అక్కడ చాలామంది భూమిగల వారు తమ పిల్లలను ఆడామగా అనే తేడా లేకుండా పైచదువులకని పట్టణం పంపేసి, తమ పొలాలను సైతం అమ్మేసి, తాము కూడా అక్కడకు వెళ్లి స్థిరపడటం అనంతకృష్ణన్‌ మనసును బాగా కలిచివేసింది. కరువు కాలంలో సొంత పిల్లలను అమ్ముకున్నట్లు, భూములను అమ్మటం, వాటిని కొన్నవారు కూడా మెల్లమెల్లగా సాగుబడి చేయటం తగ్గించి ''రియల్‌ ఎస్టేట్‌'' పేరుతో వాటిని అమ్మి డబ్బు గడించటం ఆయన్ని ఎక్కువ బాధించింది.

గత సంవత్సరం కూడా వారి స్కూల్లో అతి తక్కువ మార్కులతో పాసైన 'అరసు' అనే విద్యార్థి కొత్తగా ప్రారంభించబడిన ''ఇంజనీరింగ్‌'' కాలేజిలో ''పేమెంట్‌ సీటు'' కోసం పొలం అమ్మి లక్ష రూపాయలిచ్చి చేరాడు. ఆ అబ్బాయి తండ్రితో మాట్లాడినప్పుడు అనంతకృష్ణన్‌ ఆవిషయమై ప్రస్తావించారు.

''ఎందుకయ్యా! బాగా పండే నీ పొలాన్ని అమ్మి మీ అబ్బాయిని ఇంజినీరింగ్‌ చదవడానికి పంపుతున్నావూ...? నీ వ్యవసాయాన్నే అతనూ చేయవచ్చుకదా...?'' అని మాటవరసకన్నారు. అది విన్న 'అరసు' తండ్రి ఆయనపై విరుచుకుపడ్డాడు

''ఏం...? అయ్యవారూ...? ఇలా మాట్లాడుతున్నారు...? చదువుకోక నేను పాడైపోయాను. మా అబ్బాయికి కూడా అదే గతి పట్టాలా...? మీ పిల్లలే పెద్దపెద్ద చదువులు చదవాలా...? మేమంతా చదువుకోకూడదా... లేక చదవలేమా...? మీకైతే పిల్లాజల్లా లేరు. ఇప్పుడు ఎంతమంది కంప్యూటర్‌ చదువులు చదివి అమెరికాలో ఉద్యోగాలు చేస్తున్నారో తెలుసా? మీ బుద్ధులు మారవు. మీరొక్కరే పైకి రావాలి. ఇతర జాతులవారు అభివృద్ధిలోకి రాకూడదనే మీ కోరిక... అంతేగా...'' ఆవేశంతో అరవసాగాడు.

అనంతకృష్ణన్‌ తన తప్పిదాన్ని గ్రహించి మౌనంగా వెనక్కి మళ్ళారు. అమాయకుడైన ఆ రైతుతో ''చాలామంది ఇంజినీర్లు ఉద్యోగాలు లేక అల్లాడుతున్నారని కంప్యూటర్లు మూలపడిపోతున్నాయని'' చెప్పినా అతనికి అర్థంకాదు.

కాని ముత్తు తండ్రి ఆశపడటంలో న్యాయముంది. ముత్తు చాలా బుద్ధిమంతుడు. తెలివైనవాడు. మంచి మార్కులు తెచ్చుకునే విద్యార్థి. అతను ఇంజినీరింగ్‌ కోర్సులో చేరటం ఏమంత కష్టమైన పనికాదు. కాని అతన్ని చదివించడానికి అతని తండ్రి ఆర్థికస్థోమత సరిపోతుందా అన్నదే సందేహం. వాళ్ళకు ఒక యిల్లు, కొద్దిపాటి పొలమూ వున్నాయి. ముత్తుకు ఒక అక్క, ఒక తమ్ముడు ఉన్నారు. అక్కకు పెళ్ళై అత్తవారింట్లో కుంభకోణంలో ఉంటోంది. ముత్తు తమ్ముడు ఆరోక్లాసో, ఏడోక్లాసో చదువుతున్నాడు. ముత్తులా తెలివైన వాడు కాడు. ముత్తు బాగా చదివి కుటుంబాన్ని పోషించాలి.

* * *

చైత్రమాసపు ఎండలు మండిపోతున్నాయి. ఆ మరుసటి రోజూ ప్లస్‌ టూ పరీక్షా ఫలితాలు వెలువడనున్నాయి.

ఆ రాత్రి అనంతకృష్ణన్‌ అటు నిద్రరాక యిటు మేలుకోలేక ఏదో స్వప్నావస్థలో ఉన్నారు.

యింటి ఫోను మోగింది. ఫోను అందుకున్న ఆయన భార్య ''ఫోను మీకే''... అని రిసీవర్‌ అందించింది. అనంతకృష్ణన్‌

''అవును... నేను పూంకుళం హైస్కూలు హెడ్‌మార్టర్‌నే మాట్లాడుతున్నాను'' అన్నారు.

ఒక్క నిమిషం తరువాత ఆయన ముఖం సంతోషంతో వికసించింది.

''ఓహో... అలాగా...! ఎంతటి శుభవార్త! నిజంగానా... అవును చాలా బుద్ధిమంతుడు... తప్పకుండా రండి...'' అన్నారు.

ఫోను కిందపెట్టి ''అంబుజం! ముత్తు ప్లస్‌ టూ పరీక్షలో మొత్తం తమిళనాడులోనే మొదటి ర్యాంకు సంపాదించాడట... ఎంతటి సంతోషకరమైన వార్త...! ఇప్పుడే వెళ్ళి అతనికి తెలియజేయాలి... రేపు పత్రికల వాళ్ళు అతన్ని చూడడానికి వస్తారట... మన ఊరికి ఎంతటి గౌరవం దక్కింది...!'' అనియింకా ఏదోదో మాట్లాడుతూ షర్టు తొడుక్కొని వడివడిగా ముత్తు యింటివైపు అడుగులు వేశారు.

ఎదురుగా పదడుగుల దూరంలో సైకిల్‌పై వారియింటి వైపే వస్తున్న ముత్తు వారిని చూచి వెంటనే సైకిల్‌ దిగాడు.

''అరే... నీకు నూరేళ్ళాయుష్షు... నిన్ను చూడడానికే బయలుదేరాను. నీవు తమిళనాడు అంతటిలో మొదటి ర్యాంకులో పాసైయ్యావు ముత్తు...!'' అంటూ అతన్ని వాటేసుకున్నారు.

''సార్‌...! నేను మీతో ఆరోజు చెప్పిన విషయమై మాట్లాడాలని మీ యింటికే వస్తున్నాను. రండిసార్‌...! మా యింటికివెళ్దాం...'' అని సైకిల్‌ తోసుకుంటూ వారివెంట నడవసాగాడు ముత్తు''.

మరుసటి రోజు అన్ని వార్తాపత్రికలలోను, టీవీలోను ముత్తు ఫొటో, అతని ఇంటర్వ్యూ ప్రత్యేకంగా చోటుచేసుకుని అందరిని ఆకర్షించింది.

''రాష్ట్రంలోనే మొట్టమొదటి ర్యాంక్‌ సాధించిన విద్యార్థి వ్యవసాయం చేసుకుంటూ తన గ్రామమందే ఉండదలచాడు. ఇంజినీరింగ్‌ గాని డాక్టరుకు గాని చదివే కోరిక లేదు'' అని పెద్దపెద్ద అక్షరాలతో వార్త వెలువడింది. ముత్తు ఇంటర్వ్యూలో చక్కగా స్పష్టంగా

''మొదటి ర్యాంక్‌ వచ్చిన వాళ్ళందరూ 'ఇంజినీరింగ్‌; మెడిసన్‌ చదువులే చదవాలా...? నాకు ఆ కోరిక లేదు. ఈ పూంకుళం గ్రామంలోను, యింకా యితర అనేక గ్రామాల నుండి యువకులు, గుంపులు గుంపులుగా ఇంజినీరింగ్‌ అనే మాయా మరీచికాన్ని వెంటాడుతున్నారు. నేను నా కుటుంబానికి సొంతమైన పొలాన్ని, ఇంటిని, ఈ మనుషులను వదలి ఆ మాయవేటలో పడదలచుకోలేదు. నేను తంజావూరు కాలేజీలో లెక్కల్లో పట్టాపుచ్చుకుని ఈ పూంకుళం బడిలోనే ఉపాధ్యాయునిగా పనిచేయాలని ఆశ పడుతున్నాను. నా గ్రామం, నా భూమి ఇవే నాకు ముఖ్యం. బుద్ధిమంతులైన యువకులందరూ గ్రామాలను వదలి, ఈ దేశాన్ని వదలివెళ్తూ ఉంటే ప్రకృతి సహజమైన ఈ గ్రామాలు ఎవరి కోసం...? అలా చదివేవాళ్లని చదవనీయండి. కానీ వెయ్యి మందిలో ఒక్కరైనా నాలాగా ఆలోచిస్తే తప్ప ఈ గ్రామాలు బాగుపడవు. వ్యవసాయం వృధాపోదు...'' అంటూ తన అభిప్రాయం చెప్పారు.

ముత్తు మాటలు ఎంతటి ప్రశంసలనందుకున్నాయో అంతటి విమర్శలకు గురిఅయ్యాయి.

ముత్తు తండ్రి నల్లశివం అనంతకృష్ణన్‌తో ''ఏం సార్‌...! ఈ అబ్బాయి యిలా మాట్లాడాడు. ఇతను పెద్ద చదువులు చదివి నాలుగు రాళ్లు సంపాదిస్తే కదా మీకు గౌరవప్రదంగా ఉంటుంది...?'' అని ఎన్నోసార్లు తన ఆవేదనను వెలిబుచ్చారు.

''ఎందుకు నాన్నా..! అలా అనుకుంటారు? నాలుగు డబ్బుల కంటే మన పొలం, మన మనుషుల బాంధవ్యం గొప్పవికావా..? అదీకాక మనసు తృప్తి అని ఒకటుంది కాదా? నేను హెడ్‌మాస్టర్‌ గారితో సంప్రదించి వారి అనుమతితోనే పత్రికల వారికి అలాచెప్పాను. భారతదేశపు ప్రాణం గ్రామాలలో ఉందన్నారు గాంధీజీ! కాని ఈ వేళ మనం ఆ ప్రాణాన్ని లక్ష్యపెట్తున్నామా...? ఇప్పుడు ఎంతమంది ఇంజనీరింగ్‌ పట్టభద్రులు ఉద్యోగాలు లేకుండా ఉన్నారో తెలుసా...? ఆ గుంపులో నేనూ ఒకడినై ఉండిపోవాలా...? ఇంజినీరింగ్‌ చదువులు, విదేశాలలో ఉద్యోగ అవకాశాలు యివే చదువుకున్న బుద్ధిమంతుల భవిష్యత్తా...? రాజకీయాలు బురదవంటివని చదువుకున్న వారందరూ దానికి దూరంగా ఉండబట్టే నేడు రాజకీయంరంగం యింతటి దుస్థితికి లోనైంది. అదే విధంగా వ్యవసాయం, గ్రామంఇవన్నీ ఒద్దని చదువుకున్న యువకులందరూ అనుకోవడం మొదలు పెడితే ఈ గ్రామాలన్ని ఎవరి కోసం...? నాకు ఈ పూంకుళం గ్రామం, దాని మట్టి, వ్యవసాయం యివే ముఖ్యం. కంప్యూటర్‌, అధునాతన వసతులు రోజురోజుకు మార్పులు చెందుతుంటాయి. కాని ఆకలి, అన్నం యివి రెండూ మారవు. అన్నం వద్దని చెప్పగలమా? నా ఈ గ్రామం వ్యవపాయ రంగంలో ప్రధమ స్థానాన్ని పొందేందుకు నేను కృషి చేస్తాను. అదే నా ధ్యేయం. నా భవిష్యత్తు ఈ గ్రామంతోనే ముడిపడిఉంది...''

అంతటి దృఢ సంకల్పంతో మాట్లాడుతున్న ఆ యువకుణ్ణి అనంతకృష్ణన్‌ ఆశ్చర్యంతో చూడసాగారు.

తండ్రికి ''ప్రణవ'' మంత్రాన్ని ఉపదేశించిన సుబ్రహ్మణ్యస్వామిని గురించి చెప్తుంటారు. ఇంతటి సూక్ష్మ బుద్ధిని ఈ బాలునికి ప్రసాదించినది ఎవరు? ఆ భగవంతుడేగా...?

''విచారించకు నల్లశివం...! మీ అబ్బాయి వల్ల ఇప్పుడు ఈ బడికి, ఈ ఊరికి పేరు ప్రతిష్టలు కలిగాయి. భవిష్యత్తులో ఈ గ్రామం, ఈ ప్రజలు ఇతని వల్ల గౌరవాన్వితులౌతారు. నాకా నమ్మకం ఉంది'' అన్నారు అనంతకృష్ణన్‌.

చైత్రమాసపు వేడి తగ్గడానికా అన్నట్లు ఉరుములు మెరుపులతో హోరుగా వర్షం కురవటం మొదలైంది. ఈ మట్టి వాసన పూల సుగంధంలా నలుదిశలా వ్యాపించింది.

''రండి నాన్నగారు...! ఇంటికి వెళ్దాం. నాకు ఈ మట్టి వాసనను ఆస్వాదిస్తూ వానలో తడుస్తూ నడవాలని ఉంది. వస్తాను సార్‌...!'' అని చెప్పి తండ్రి చేయి పట్టుకుని వర్షంలో తడుస్తూ ఇంటివైపు నడక సాగించాడు ముత్తు.
అనువాదం: ఆర్‌.జయశ్రీ కాసీకర్‌
