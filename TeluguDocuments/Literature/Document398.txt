నూనూగు మీసాలు మొలుస్తుండగా
లేత తమలపాకు వంటి ఆ బాలుడు వీపుపై పుస్తకాల పర్వతంతో
పాఠశాలకు పోతూంటాడు -
ఉదయం ఏడుగంటలకు టివిలో చూసిన 'ఏరోబిక్స్‌' స్తనాల జ్ఞాపకం
ఉక్కిరిబిక్కిరి చేస్తూంటుంది
రోడ్డుపై స్కూల్‌ బస్‌స్టాప్‌లో ఎదురుచూస్తున్నపుడు
ఎదురుగా సన్నని నడుముతో 'ఇలియానా' గిలిగింతలు పెడ్తూంటుంది
తరగతిగదిలో దిలీప్‌ సెవెంత్‌ పోరి మంజుల పంపిన
'విల్‌ యు కిస్‌ మీ ఈవినింగ్‌' ఎస్సెమ్మెస్‌ను సెల్‌లో చూపిస్తాడు
నరనరాల్లో అగ్గి డైనమైట్‌ వత్తిలా అంటుకుంటూండగా తలెత్తితే
బోర్డుపై రాస్తున్న సోషల్‌ టీచర్‌ లోబ్యాక్‌నుండి ఏవేవో కనిపిస్తాయి
ఇంటర్వెల్‌లో పాఠశాల ప్రక్క బార్‌లో నుండి
'ఓరోరి యోగి నన్ను కొరికెయ్‌రా' వినబడ్తూంటుంది
సాయంత్రం యింటికొస్తున్నపుడు
రవికాంత్‌ బలవంతంగా వాళ్లింటికి తీసుకెళ్లి
ఇంటర్‌నెట్‌లో 'న్యూడ్‌.కామ్‌' చూపిస్తాడు
యింటికి రాగానే టి.వి. సీరియల్‌లో అమ్మ ఏడుస్తూ సమాధై ఉంటుంది
ట్యూషన్‌ మాస్టర్‌ ఎనిమిది గంటలప్పుడు
టెన్త్‌ వాడికి ఐఐటి ఫౌండేషన్‌ చెప్తాడు
రాత్రి పదకొండు గంటలకు నాన్న జేబునిండా లంచం డబ్బుతో, నోటినిండా విస్కీకంపుతో వచ్చి
బ తనను అమెరికా పంపి 
ఎలా డాలర్లు సంపాదించాలో అమ్మకు చెపుతుంటాడు
అంతా పిచ్చి పిచ్చిగా, తిమ్మిరి తిమ్మిరిగా అనిపిస్తూ
తెలియవలసినవి తెలియక
తెలియకూడనివి అతిగా తెలుస్తున్న ఉన్మాదస్థితిలో
తను మంటల్లో ఒక కాగితపు ముక్కవుతాడు
ఎక్కడో ఏదో కాలిపోతోంది ... అంతా కమురు వాసన 

గున్నమామిడి తోట

కరేపాకు ... కరేపాకూ ....అంటూ
చీకటి తెరల్ని చీల్చుకుంటూ
ఊరిమీద వసపిట్టలా కూస్తుంది
పచ్చని వనాన్ని మోస్తూ
పల్లెంతా కమ్మని వాసనై పరిమళిస్తుంది
ఏయ్‌ కరేపాకూ ... పిలుపుల గాలికి

పెట్టిన పేరు ఎండుటాకులా ఎగిరిపోతుంది
ముష్టేసినట్టు చారెడు గింజలు ఎదాన కొడితే
చేటంతా పచ్చని ఆకాశాన్ని పరుస్తుంది.
అల్లమో ... అరటి పళ్లో ... నిమ్మకాయలో... అంటూ
మాగిన పళ్లతో పాటు మాటల్నీ అమ్ముతూ
పల్లెంతా భూచక్రమై తిరిగి ఎంత పొలికేక పెట్టినా...
పొద్దల్లా దండిన అడ్డెడు గింజలు
గుడిసె గూట్లో ఆకలి కోళ్లకు మేతకు సరిపోవు

తాకట్టుబడి, నాయుడోరి మావిడితోటకు
తాటికమ్మ కట్టింది మొదలు బతుకు తల్లటింపే!
ఊరిచివర్నుంచి వలస రెక్కలతో ఎగిరొచ్చి
దిగులు చెట్టుకింద పాకేసుకొని
పగలూ రాత్రీ తోటచుట్టూ పహారా కాస్తుంది.
ముళ్లకంప తగులుకొని ఒళ్లంతా చీరుకుపోయినపుడు
వనవాసాన సీతమ్మోరిలా దుఃఖిస్తుంది.

మంచు కురుస్తుందా...
కంటి కొమ్మల్లోంచి కన్నీటి పూత రాలిపోతుంది
శివరాత్రామాసకి చింతపిక్కలంతయ్యే పిందల్ని
కొత్తామాసకి కోడుగుడ్డంతలు జేసి
తనో గున్నమావిడి తోటై కళకళలాడుతుందా ...
పై నుంచి ఎవరో ఆకతాయి పిల్లలు రాళ్లు విసురుతున్నట్టు
తోటమీద కడగండ్ల వాన కురిసి -
పరుపులా రాలిపోయిన బతుకును జూసి బావురుమంటుంది

ఎక్కడో నిరాశ్రయుల్లా మిగిలిన కాయల్ని ముగ్గేసి
పళ్లోయమ్మా ... పళ్లు అంటూ
మళ్లీ ఊరిమీద వసపిట్టలా కూస్తూ ...
చివరికి శిశిరాన్ని మోస్తూ ...!!
 
 
 
 
  



