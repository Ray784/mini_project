 బీరువా
From July 2005 Vipula,



బీరువా
ఇందిరా వాస్వాణి
సింధీ కధ
ఆయన బతికుండగానే తన ఆస్తినంతా ఎక్కువభాగం కొడుకులకే పంచేశాడు. ఆతనిది ఎంతో ముందు చూపు. తను చచ్చిన తర్వాత ఎవరూ ఆస్తి కోసం కొట్టుకు చావకుండా, కోర్టులకెక్కకుండా పకడ్బందీ చేశాడు. అసలు డబ్బు రక్తాన్ని, రక్తసంబంధాల్ని విడదీస్తుంది. కేవలం ఒకేఒక్క బీరువాలో ఆయన చనిపోయిన భార్య నగలు, జనం కుదవబెట్టిన వెండి సామాన్లు చిన్నాచితక నగలు 'సేఫ్‌'టితో క్షేమంగా ఉన్నాయి. బీరువాలో కొన్ని అరల్లో బుల్లిబుల్లి సంచులలో వందేసి రూపాయల చిల్లరుంది. ఈ బీరువాపై పెత్తనం ఆ ముసలాయినదే!

సింధు ప్రాంతం నించి వలస వచ్చేటప్పుడు ఆయని భార్య ఎంతో చాకచక్యంగా తన నగలు, వెండి, బంగారువస్తువులు, నాణాలు తనవెంట తేచ్చేసుకుంది. దేశవిభజన తర్వాత తన ఇల్లు వాకిలి, భూమిపుట్టా వదిలేసుకుని భారతదేశంలో స్ధిరపడ్డారా దంపతులు. ఐదు ఇళ్ళు, రెండు షాపులు ఉన్నాయి. నాలుగు ఇళ్ళని నల్గురు కొడుకులకి, రెండుషాపుల్ని ఇద్దరు తమ్ముళ్ళకీ సరిసమానంగా పంచాడు. మిగిలిన ఐదో ఇంట్లో ఆ వృద్ధ దంపతులు నివసించేవారు.

ముసలాయన స్వయంగా తాకట్టు వడ్డీవ్యాపారం చేసేవాడు. ఆ ఊళ్ళోనే ప్రసిద్ధ వడ్డీ వ్యాపారవేత్తగా పేరుగడించాడు. ఆ వచ్చిన డబ్బుని గీపెట్టినా పిల్లలకిచ్చేవాడు కాదు. తాను కూడబెట్టినదంతా ఆ బీర్వాలోనే దాచుకునేవాడు. భార్యకి కావల్సిన వస్తువులు నగానట్రాతో నింపేశాడు. భార్య బతికినంత కాలం ఆమే వంటింటి రాణి. ముసలాయన పొద్దున్నే ఓ గ్లాసుడు పాలు తాగి, కూరలు తేవటానికి ఓ సంచీపుచ్చుకుని బైలుదేరేవాడు. పైసా ఖర్చుపెట్టకుండా, తన దగ్గర అప్పు తీసుకున్న కూరలవాళ్లు, టీవాళ్లు, షాపులవాళ్ళ దగ్గర వడ్డీ కింద జమకట్టుకుని సరుకులు తెచ్చేవాడు.

ఆయన భార్య బతికికుండగానే చెప్పింది, ''నేను చచ్చిన తర్వాత నా నగలు ఖరీదు డబ్బుని కొడుకులు, కూతుళ్ళుకి పంచండి'' అని. ఆమె చనిపోయిన తర్వాత భార్య కోరిక ప్రకారమే బీరులోని ముప్పైవేల రూపాయల్ని పిల్లలకు ఒక్కోరికి ఐదువేలు వచ్చేలా పంచేశాడు వృద్ధుడు. కానీ కోడళ్ళ మొహాలు ఇంకా ముడుచుకునే ఉన్నాయి. వాళ్ల చూపంతా అత్తగారి సొమ్ములపైనే! చిన్నకోడలు అనేసిందికూడా

''నేను అందరికంటే చిన్నదాన్ని కదా? అత్తగారి వజ్రాలదిద్దులు నాకు ఇవ్వండి'అని.

అంతే, పెద్దకోడలు మూతీ ముక్కు విరిచింది.

భార్య పోయాక కూడా ఆయన ఇంటికి కావల్సిన సరుకులు, కూరానారా తెస్తుండేవాడు. ఇప్పుడు ఇంటి బాధ్యతంతా పెద్దకోడలిపై పడింది. కానీ పూర్తిగా ఏడాది కూడా గడవకుండానే ఉమ్మడి పొయ్యి పోయి నాల్గువేర్వేరు కుంపట్లు, స్టౌవ్‌లు వెలిశాయి.

ఆ ముసలాయన మాత్రం తన ఇంట్లోనే ఉండసాగాడు. ఒకటి గెస్టుల గది. రెండో గదిలో ఓ మంచం, నాలుగు కుర్చీలు, ఓ బీరువా! బైటికెళ్ళేప్పుడు ఇంటికి తాళం వేసి దాని తాళం చెవుల్ని ధోవతికి గట్టిగా ముడేసుకుని మరీ వెళ్ళేవాడు.

కోడళ్ళ దృష్టి ఎప్పుడూ మామగారి బీరువా పైనే! ఆ ముసలాయనకి వయసు బాగా మీరిపోయింది. ఎప్పుడైనా ఆయనకి సుస్తీ చేస్తే కోడళ్ల మొహాలు బాగా వికసించి కళకళలాడేవి. ఆయన ఆరోగ్యంతో పుంజుకోగానే అందరి మొహాలు కళతప్పి ముడుచుకుపోయేవి. కొడుకులు పైకి మాత్రం ''అమ్మో! మా నాన్న ఆరోగ్యం మాకు ఎంతో ముఖ్యం'' అంటుంటే ముసలాయన వెర్రిగా నవ్వుకునేవాడు. కొడుకుల మనసు చదివాడు కాబట్టి! తాను ఇప్పుడిప్పుడే చావడని ఆయనకీ తెల్సు మరి! సింధు ప్రాంతం నెయ్యి, వెన్న వంట పట్టించుకున్న శరీరం, బుర్ర ఆయనవి!

సాధారణంగా ఆయన చాలా పొద్దుట గానీ, బాగా రాత్రి అయ్యాక గానీ బీరువా తెరిచి ఎర్ర అట్ట పుస్తకంలో పద్దు రాసేవాడు. సరిగ్గా అప్పుడే కావాలని చిన్న కోడలు పాల గ్లాసుతో వచ్చి తిష్ట వేసేది. మొహాన ముసుగున్నా ఎంచక్కా బీరువాని పరిశీలించేది. తాకట్టు పెట్టబడిన బోలెడన్ని చిన్నా చితకా సామాన్లని, వాళ్లు వచ్చి విడిపించుకోలేదు. ఆ బీరువా, దానిలోని వస్తువుల్ని గూర్చి నల్గురు కోడళ్ళు గుసగుసలాడటం, చర్యలు, తీర్మానాలు చేయటం జరిగేది. ప్రతి కోడలికీ ఆ బీరువాలోని సామాన్లన్నీ తనకే దక్కాలనే దురాశ మాత్రం మహా మెండుగా ఉండేది. సమయ సందర్భాలు చూసి భర్తల చెవులు కొరుకుతుండే వారు.

''మీ నాన్న వీలునామాలో బీరువా మనకే చెందాలని రాయించండీ!'' అని ఉసి గొల్పేవారు

ఎవరి ఊహకి తోచినట్లు వారు బీరువాలోని వస్తువుల జాబితా తయారు చేశారు కూడా.

ప్రతి ఫస్టు తారీకుకీ మామగారు తెచ్చే సరుకుని నలుగురు కోడళ్ళు సమంగా పంచుకునేవారు. అందరూ తమ భాగాల్లో వాటాని మామకి పంచేవారు సమానంగా.

మామగారి తల పండి పోయింది. వయసు, ఎండ వల్ల కాదు. కొడుకు, కోడళ్ళ మంతనాలు, వ్యవహారాలు, తన బీరువాపై వారి దృష్టి ఉండటం ఆయనంతా గ్రహించుకున్న మేధావి. ఆ బీరువా కనుక లేకపోతే తన నెవరూ కన్నెత్తి చూసేవారు కాదు, పన్నెత్తి పలకరించరు అని కూడా తెలుసు ఆయనకి. అందుకే కీలెరిగి వాత పెట్టినట్లు, లోగుట్టు పెరుమాళ్లుకెరుక అన్నట్లు, మాంత్రికుని ప్రాణం భరిణలో ఉన్నట్లు ప్రవర్తించే వాడాయన. కావాలని వారిని ఉడికించేవాడు. మాటి మాటికీ బీరువా తలుపులు లాగటం, తాళం సరిగ్గా పడిందో లేదో పరీక్షించటం ఆయన హాబీ! మధ్య మధ్యలో రాత్రిపూట కూడా లేచి తల దిండు కింద తాళం చెవులు ఉన్నాయో లేదోనని తడిమి చూస్తుండేవాడు.

ముసలాయనకి అసలెవరిమీదా నమ్మకం ఏమాత్రం లేదు కూడా! నగరంలో ఉన్న తన పెళ్లయిన కూతురికి మాత్రం కొద్దో గొప్పో చెప్పేవాడు. ఆయన వయసు ఇప్పుడు ఎనభై ఐదు దాటింది. ఇల్లు విడిచి బైటికి రాలేక పోతున్నాడు. డాక్టర్లు చూసి ''అబ్బే జబ్బేమీ లేదు. ముసలితనం వచ్చిందాయె! రెస్టు తీసుకోవాలి అంతే! తేలికైన ఆహారం, పళ్ల రసాలు తాగితే చాలు'' అనేవారు.

పొద్దుటే షాపు కెళ్లేముందు, రాత్రి షాపుల్నించి వచ్చిన తర్వాత కొడుకులు తండ్రి క్షేమ సమాచారం తెలుసుకుని పలకరించి వెళ్లేవారు. ఆయన పడకపై మగతగా కళ్ళు మూసుకు పడుకున్నా చూపు, ధ్యాసంతా బీరువా పైనే!

ఓ రోజు పెద్ద కొడుకు అడిగాడు, ''నాన్నా! ఎవరి దగ్గరన్నా నీ వస్తువులున్నాయా? వారు నీకు బాకీ ఉన్నారా? చెప్పు!''

ముసలాయన మాట మార్చేశాడంతే! రాత్రిపూట పొరుగు పట్టణంలో ఉన్న కూతురు వచ్చి సాయం పడుకుని, తెల్లారగానే తనింటికెళ్ళి పోయేది. ఓ రోజు చిన్న కొడుకు వచ్చి

''నాన్నా! నువ్వు దీర్ఘాయుష్షుతో బతకాలనే మా కోరిక. అలానే భగవంతుణ్ణి ప్రార్థిస్తున్నాం. కానీ వాన రాకడ, ప్రాణం పోకడ తెలీదు ఎవరికీ. ఈ బీరువా గూర్చి వీలునామా ఎందుకు రాయవు నాన్నా?'' అనడిగాడు.

విసుగు, కోపం, అసహ్యంతో ఆ వృద్ధుడొకసారి కొడుకు వంక తీక్షణంగా చూసి మారు మాటాడకుండా ఏకాగ్రతతో ఆ బీరువానే ఆప్యాయంగా చూడసాగాడు. ఇక ప్రశ్నించిన చిన్న కొడుకే అక్కడ్నించి కదిలి వెళ్ళాడు.

రెండో కొడుకు ''నాన్నా! రోజూ పొరుగూరు నించి అక్క ఇక్కడికి వచ్చి రాత్రిపూట పడుకుని, పొద్దుటే వెళ్లటం కష్టం కదా? ఈ రోజు నించీ నేనే మీ దగ్గర పడుకుంటా'' అన్నాడు. వేలితో ''వద్దు'' అన్నట్లు సైగ చేశాడాయన.

పళ్లు నూరుతూ కోపంగా తోక రఝాడించాడా కొడుకు. చిన్న కోడలైతే వ్యంగ్యంగా మాటలు అంటించింది కూడా. ''ఏమండీ మామయ్య గారూ! ఆ బీరువా కూడా మీతో పాటే తీసికెళ్తారా?'' అంటూ.

* * *

క్రమక్రమంగా ముసలాయన ఆరోగ్యం క్షీణించసాగింది. రోజులు లెక్కించసాగాడు. ప్రతి కోడలూ గంగా జలంతో సిద్ధంగా ఉంది. వృద్ధుడు కొద్దిగా కళ్ళు తెరిచి బీరువానే చూడసాగాడు. పట్టణం నించి వచ్చిన కూతురు అన్న దమ్ముల్తో

''టెలిగ్రాంలు పంపి మన బంధువుల్ని పిలిపించండి, అందరికీ తెలియ పర్చండి'' అంది.

కొడుకులు ఆ పని మాత్రం చేయలేదు. ఆఖరికి ఆమే తన చెల్లెలికి టెలిగ్రాం ఇచ్చి రప్పించింది. ఆమె పొద్దుట వాలిందో లేదో, సాయంత్రానికల్లా ఆ ముసలాయన ప్రాణం ఎగిరిపోయింది.

కొడుకులు కోడళ్ళు అంతా చుట్టూ మూగారు. మూడో కొడుకు చటుక్కున తల దిండు కింద నుంచి బీరువా తాళం చెవులు తీసీ తీయగానే పెద్ద కొడుకు కోపంగా, ''సిగ్గు లేదురా? అన్నని నేను ఇక్కడుండగా నీకింత ధైర్యమా?'' అని అరిచాడు. మూడోవాడు జవాబీయకుండా గది బైటికెళ్ళి పోయాడు. అన్న అతని వెనకాలే వెళ్ళగానే, మిగతా వారూ అనుసరించారు. తాళం చెవుల కోసం నోరు, ఆపై చేతులు యుద్ధం చేస్తున్నాయి. ఆ యుద్ధానికి కోడళ్లంతా అక్కడే చేరారు. భర్తల్ని సపోర్టు చేస్తూ వారూ యుద్ధం చేయసాగారు. పట్టణం కూతురు అక్కడికొచ్చి అరుస్తూ

''సిగ్గూ శరం లేదట్రా మీకు? ఇప్పుడేగా నాన్న ప్రాణం పోయింది. మీరేమో తాళం చెవులు, బీరువా కోసం తన్నుకు చస్తున్నారా? పన్నెండో రోజు దాకా నోర్మూసుకు కూచోండి.'' అంది.

అంతే, ఒకరి నొకరు కొర కొర నమిలి మింగేలా చూస్తూ అంతా లోపలికి పోయారు.

కోడళ్లేమో ముసుగులు తీసేసి భోరు భోరున ఏడ్వసాగారు. వారి మొసలి కన్నీరు, ఏడ్పు పెడబొబ్బలికి చుట్టు పక్కల జనం రాసాగారు. పట్టణంలోని బంధు బలగమంతా తరలి వచ్చారు. కూతురు ఓ సంచీని తెచ్చింది. దాన్ని చూస్తూనే చిన్న కోడలి కళ్లు మెరిశాయి. ''అరె! ఇది మావగారి బీరువాలోని సంచీ కదూ? ఇలాంటి సంచులు చాలా ఉండాలే!''

వృద్ధుడు తన కూతురుకి చెప్పే ఉంచాడు, ''తల్లీ! నేను చనిపోయిన తర్వాత ఈ బుల్లి సంచీని తెరు'' అని. ఆ సంచీలో ఓ చిన్న కాగితపు ముక్క ఉంది. అందులో తను చనిపోయిన తర్వాత చేయ వల్సిన కర్మకాండలు, వాటి ఖర్చు ఎలా చేయాలో వివరంగా రాసి ఉంది. పెద్ద కొడుక్కి ఏమి అర్థం అయిందంటే ఆ ఖర్చుకి కావాల్సిన డబ్బంతా ఆ బీర్వాలో ఉందని. ఇంకా వేరే వెండి, బంగారం కూడా ఉండి ఉండొచ్చు. అలా ఆ ముసలాయన అంతిమ కోర్కె ప్రకారమే యధావిధిగా రోజూ వారి కర్మకాండలన్నీ జరుపుతున్నారు. రోజూ రాత్రిపూట ఆ రోజు అయిన ఖర్చు అంతా పద్దు రాసేవారు. అలా పన్నెండు రోజులూ బ్రహ్మాండంగా కర్మకాండలు జరిపారు.

పన్నెండో రోజు తర్వాత అక్క చెల్లెళ్లిద్దరూ తమింటికి వెళ్లిపోయారు. అక్క చెరి సగంగా తండ్రి ముందే తనకిచ్చిన నగలు, పాత్రలు చెల్లికి పంచి ఇచ్చేసింది. కానీ అక్క తనకు ఇంకా ఇవ్వాల్సింది దాచుకుందేమో అనే దురభిప్రాయంతో మొహం మాడ్చుకుని బండెక్కింది చెల్లెలు!

ఇక అన్నదమ్ములంతా కలిసి బీరువాని తెరిచారు. ''ఏమండోయ్‌! అత్తగారి వజ్రాల దిద్దులు నాకే ఇవ్వాలి'' అని హెచ్చరించింది చిన్న కోడలు. అందరి గుండెలు తబ్బిబ్బు అవుతుండగా బీరువాని పరిశీలించారు. మూడు అరల్లో వృధ్ధుని దుస్తులు, ఒకదాంట్లో నోట్ల కట్టలు! సేఫ్‌ని తెరిచారు. అందరి గుండె, కన్ను దానిపైనే! సేఫ్‌ ఖాళీ! తెరిచిన నోళ్లు అలాగే ఉండిపోయాయి. నోట్ల కట్టలు పదిహేను వేలున్నాయి! అంటే పన్నెండు రోజుల కర్మకి అయిన ఖర్చు పదిహేను వేలు!
అనువాదం: అచ్యుతుని రాజ్యశ్రీ
(వ్యాసకర్త ప్రముఖ హాస్యావధాని)
