 
నానీ ఒక ఎత్తిపోతల పథకం...

11-2-2008 సోమవారం సాహితీ గవాక్షంలో విజయవాడ నుండి ''మణిమేఖల'' అనే పేరుతో ఒకరు జాబువ్రాస్తూ ఏ బలమూ లేకుండా ఒక సాహిత్య ప్రక్రియ పదేండ్లు ఎట్లా బతుకుతుంది? అని ప్రశ్నించారు. ఈ ప్రక్రియ బతికి లేదు వెంటిలేటర్‌ మీద నానీ నాన్న, నానీ తాత బతికించారు. క్యాన్సర్‌, ఎయిడ్స్‌ పేషెంట్లు బతకటం లేదా? ఒక కొత్త ప్రక్రియకు ఆద్యుడు అనే క్రెడిట్‌ కొట్టేయాలని వీరి తాపత్రయం. గుడ్‌లక్‌! మూడు పంక్తుల నానీ కొత్త ప్రక్రియకాదు. వేయేండ్ల పాతది. కన్నడంలో సర్వజ్ఞుడు త్రిపదలు రాశాడు. తెలుగులో భీమన్న వ్రాశాడు. వేమన్న ప్రతిపద్యమూ త్రిపదియే. మూడో పంక్తిలో పంచ్‌ (చురక చరుపు) ఉంటుంది. కాబట్టి ఏ విధంగా చూచినా నానీ నూతన ప్రక్రియ కాదు. ఇదొక ఎత్తిపోతల పథకం. క్రెడిట్‌ మాత్రం గురుశిష్యులు పంచుకుంటున్నారు. 

  దూడం నాంపల్లి రాసిన కవిత్వంలో పటుత్వం ఉంటే బతుకుతుంది లేకుంటే జనం చదవరు. అంతేకాని ఫోను చేసి ''నీ బొంద కవిత్వం'' అంటూ అక్కసుతో నానీ నాన్నతిట్టడం అన్నన్నా! మణిమేఖలకు సమర్థనీయంగానే కన్పడిందా?? ఇది దౌర్జన్యమే కదా! 

  దేవరకొండ బాలగంగాధర తిలక్‌ గొప్పకవి. ఆయనను అంతా మరచిపోయారు. పొట్లపల్లి సీతారామారావు చుక్కలులో గొప్ప కవిత్వం ఉంది. నేడు ఆయనకు ఊరు లేదు పేరూ లేదు. అధికార పీఠాలను దుర్వినియోగం చేసి తమ ప్రచారం కోసం వాడుకోవటం ఆక్షేపణీయం. నానీ నాన్న ఉస్మానియాలో తెలుగు హెడ్‌ గానూ, పి.ఎస్‌. యూనివర్సిటీలో వి.సి.గానూ ఉన్నప్పుడు వ్యూహాత్మకంగా, నానీ ప్రమోషన్‌ జరిగింది. కిన్నెర అనే సాహిత్య సంస్థకు పౌరోహిత్యంలో డబ్బిచ్చి ప్రోగ్రాం పెట్టించారు. ఇందులో రొమ్ము విరుచుకొని తిరగాల్సినంత గొప్పతనం ఏముంది? 

  శిష్యుడి చేష్టలను గురువు కంట్రోల్‌ చేయకపోవటం వల్ల ఇనుముతో అగ్గికి సమ్మెట పోటు అనే పాత సామెత నిజమైంది. ఇవ్వాళ నానీ వస్తే రేపు పేణీ వస్తుంది. ఎల్లుండి పూబోణీ వస్తుంది. పేరులో ఏముంది? అందులో కవిత్వం ఉండాలి గాని. 

 తెలుగునాట అకవిత్వాన్ని కవిత్వంగా భ్రమింపజేసే సంప్రదాయం కొన్ని దశాబ్దాలుగా సాగుతూ వస్తున్నది. ఈ పోగాలానికి పుట్టిన కుక్కమూతి పిందిలే నానీలు. దేవరకొండ బాలగంగాధర తిలక్‌ గుంటూరు శేషేంద్ర శర్మ అకవిత్వంపై జీవితాంతం యుద్ధం చేస్తూనే వచ్చారు. కాని వీళ్ల మాట ఎవరు వింటారు? చీప్‌ పాపులారిటీ కోసం మన పీఠస్థుల తపన. ఇందులో ఎవరి అవసరాలు వారివి గబుక్కున మహాకవి అనిపించుకోవాలన్న తపన నానీ పరివార్‌ను పీడిస్తున్నది! కవి అనే పేరు అంత చులకన అంత చులకన అయిపోయింది. శ్రీశ్రీ మహాప్రస్థానం రాయడానికి ముందు సంప్రదాయ సాహిత్యం, రససిద్ధాంతం బాగా చదువుకున్నాడు. నానీ నాన్న ధ్వన్యాలోకం, రసగంగాధరం వంటివి చదువుకోలేదనేది సుస్పష్టం. తాలులో ఎక్కడైనా ఒకటిరెండు గట్టిగింజలు ఉండవచ్చు. లక్ష టుమ్రీలల్లో ఒకటో రెండో నిలువవచ్చు. అంత మాత్రాన మొత్తం ప్రక్రియ గొప్పదని ఊరేగకూడదు. ఒక వికార వనితకు ముక్కుమాత్రం అందంగా ఉంది అనుకోండి. అంతమాత్రాన ఆమె సుందరి అవుతుందా? 

కవితా సౌందర్యం ఏకాంగీణం కాదు సర్వాంగీణం. నానీలకు దిశానిర్దేశం లేదు. సందేశం లేదు. ఇది సహజంగానే అంతరించిపోతుంది. మహా అయితే దోషప్రకరణానికి ఉదాహరణలగా ఈకవిత్వాలు నిలుస్తాయేమో రాముడితోబాటు రావణుడు శూర్పనఖ కూడా నేటికీ బతికే ఉన్నారు కదా జనంలో ''21వ శతాబ్దారంభంలో వికృత ధోరణులు'' అనే శీర్షికలో విమర్శకులు నానీలను ఉదాహరిస్తారు! ఆ విధంగా వీటికి గుర్తింపు వస్తుంది. మళ్లీ మళ్లీ అదే పంచతంత్రం. అదే సింహం. అవే కరకట దమనకులు. 

  
