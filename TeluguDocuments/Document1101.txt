మహీధర నళినీమోహన్
జన్మ నామం మహీధర నళినీమోహన్ 
జననం 1933
ముంగండ 
మరణం 21 అక్టోబరు 2005
తండ్రి మహీధర రామమోహనరావు 
నళినీ మోహన్ 1933వ సంవత్సరంలో తూర్పు గోదావరి జిల్లా ముంగండ గ్రామంలో జన్మించాడు. సుప్రసిద్ధ నవలా రచయిత, పాత్రికేయుడు మహీధర రామమోహనరావు ఈయన తండ్రి. బహు గ్రంధకర్త మహీధర జగన్మోహనరావు ఈయన పినతండ్రి. నళినీ మోహన్  రచనలు రాయడంలో ప్రసిద్ధుడు. తనకు తెలిసిన శాస్త్ర పరిజ్ఞానాన్ని పొందికైన పదాల్లో సామాన్యుల భాషలో రాయడంలో ఈయన చేసిన కృషి చెప్పుకోదగ్గది. తెలుగులో పాపులర్ సైన్స్‌కు ఆయన చేసిన సేవ ఎనలేనిది. పదిహేనవ ఏటనుండీ కవిత్వ రచనలో ప్రవేశం ఉన్న నళినీ మోహన్ జనరంజక విజ్ఞానంలో దరిదాపు 30 పుస్తకాలు, పిల్లల కోసం 12 పుస్తకాలు, కవితలూ, వ్యాసాలూ వగైరా 10 పుస్తకాల వరకూ వ్రాశాడు. వివిధ పత్రికలలో ఇతని రచనలు దాదాపు 1,000 పైగానే ప్రచురితం అయి ఉంటాయి. 1968లో దువ్వూరి రామిరెడ్డి విజ్ఞాన బహుమతిని, 1987లో ఇందిరా గాంధి విజ్ఞాన బహుమతిని అందుకున్నాడు. అక్టోబరు 2005లో మరణించాడు.


జీవితం
1933లో జన్మించిన నళినీమోహన్ 1953లో రాజమండ్రి ఆర్ట్స్ కాలేజీ నుండి బీయస్సీ పూర్తిచేసాడు. 1955లో ఉస్మానియా యూనివర్సిటీ నుండి ఫిజిక్స్‌లో ఎమ్మెస్సీ పూర్తిచేసాడు. 1960-63 మధ్య మాస్కో యూనివర్సిటీలో పరిశోధన చేసి పీహెచ్‌డీ అందుకున్నాడు. 1969-71 మధ్య కాలంలో స్వీడెన్‌లో అయనోస్పెరిక్ అబ్జర్వేటరీలోని రాకెట్ పేలోడ్ నిర్మాణ శాఖలో రీసెర్చి చేసాడు. 1974-75 మధ్య కాలంలో బల్గేరియన్ అకాడెమీ ఆఫ్ సైన్సెస్ కు అతిధిగా వెళ్ళాడు. 1981-82లో ఇంగ్లండులో యూనివర్సిటీ కాలేజ్ ఆఫ్ వేల్స్ లో రీసెర్చి చేసాడు. తరువాత డిల్లీ లోని నేషనల్ ఫిజికల్ లేబొరేటరీలో అంతరిక్ష పరిశోధనలు చేసాడు.


పుస్తకాలు
వైజ్ఞానికం:

నిప్పు కథ 
పిడుగు దేవర కథ 
రాకెట్టు కథ 
గ్రహణాల కథ 
కేలెండర్ కథ 
విద్యుత్తు కథ 
ప్రపంచానికి ఆఖరు ఘడియలు 
వినోదం విజ్ఞానం 
జీవోత్పత్తి 
ఇతర లోకాల్లో ప్రాణులు 
సౌర శక్తికి సంకెళ్ళు 
ఆలోచించే యంత్రాలు (కంప్యూటర్లు) 
సుబ్బారాయుడి స్వప్నలోకం (సాపేక్ష సిద్ధాంతం) 
కొలతలూ తూనికలూ 
మన మహర్షుల సర్వజ్ఞత్వం (వ్యాసాలు) 
వేమన్న బంగారం చేశాడా? (వ్యాసాలు) 
సజీవ గణితం (అనువాదం) 
భారత దేశపు భౌతిక భూగోళం (అనువాదం) 
సృష్టి ఎలా జరిగింది? 
జ్యోతిర్గోళాలు (ఖగోళశాస్త్ర చరిత్ర) 
విచిత్ర సృష్టి 
ఆకాశంలో ఆశ్చర్యార్థకం (తోకచుక్కలు) 
గణితంతో గారడీలు 
మెదడుకి మేత 
సైన్సుతో సరదాలు 
చొప్పదంటు ప్రశ్నలు 
పిల్లల కోసం:

మౌల్వీ నసీరుద్దీన్ కథలు (2 భాగాలు) 
వనసీమలలో (అడవి జంతువుల నవల - రష్యన్ భాష నుండి అనువాదం) 
పగ (చారిత్రక నవల, అనువాదం) 
కోతి తపస్సు (గేయకథలు) 
చదువుకున్న కాకి (గేయకథలు) 
మృగరాజు పెళ్ళి (గేయకథలు) 
మూషిక సేనాపతి (గేయకథలు) 
ఉడుత ఉద్యోగం (గేయకథలు) 
రుద్రాక్ష పిల్లి (గేయనాటికలు) 
దీని భావమేమి (పొడుపుకథల పద్యాలు) 
హమేషా-తమాషా 
తరతరాల కథలు 
కవితలూ-వ్యాసాలూ:

పండితరాయల భావతరంగాలు 
భామినీవిలాసం (వెయ్యిశ్లోకాలకు సవ్యాఖ్యాన ఆంధ్రీకరణం) 
మహీధరోక్తులు (వ్యంగ్య హాస్య త్రిశతి) 
లంబోదరం (వ్యంగ్య హాస్య అధిక్షేప శతకం) 
ప్రతిపద్య శిరః కంపం (అన్యాపదేశ కవిత) 
అక్షయతుణీరం (కవితలు) 
నవ్వుల పుట్ట 
